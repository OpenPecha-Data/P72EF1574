སྐབས་བཞི་པ། རྣམ་རྫོགས་སྦྱོར་བའི་སྦྱོར་ཊཱིཀ

གཉིས་པ་ཐབས་སྦྱོར་བཞི་ལ་གཉིས་ཏེ། དབང་དུ་བྱེད་པ་རྒྱུ་འབྲས་དང༌། བརྟན་པ་རྒྱུ་འབྲས་སོ། །དང་པོ་ལ་གཉིས། དབང་དུ་བྱེད་པའི་རྒྱུ་རྣམ་ཀུན་དང༌། དབང་བསྒྱུར་ཐོབ་པ་རྩེ་མོའི་སྦྱོར་བའོ། །དང་པོ་ལ། འབྲེལ་བཀོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་གྲངས་བརྗོད་པས་མཇུག་བསྡུ་བའོ། །དང་པོ་ནི། འགྲེལ་པ། ཐམས་ཅད་མཁྱེན་པ་ཉིད་གསུམ་ཡོངས་སུ་ཤེས་པ་ནི། དབང་དུ་བྱ་བའི་ཕྱིར་ཡང་རྣམ་པ་ཐམས་ཅད་དང་ལམ་དང་གཞི་ཤེས་པ་བསྡུ་བའི་སྒོ་ནས། ཐམས་ཅད་མཁྱེན་པ་ཉིད་གསུམ་སྒོམ་པར་བྱེད་པས། རྣམ་པ་ཀུན་མངོན་པར་རྫོགས་པར་རྟོགས་པ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། མཁྱེན་གསུམ་བཤད་ནས་རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་འཆད་དེ། ཐམས་ཅད་མཁྱེན་པ་ཉིད་གསུམ་ཐོས་བསམ་གྱིས་ཡོངས་སུ་ཤེས་པར་བྱས་ནས་ནི་དེ་ལྟར་ཤེས་པའི་དོན་དེ་ལ་དབང་དུ་བྱ་བའི་ཕྱིར་དུ་ཐོས་བསམ་ཙམ་དུ་མ་ཟད་ཡང་རྣམ་པ་ཐམས་ཅད་མཁྱེན་པ་ཉིད་དང་ལམ་ཤེས་པ་ཉིད་དང་གཞི་ཤེས་པ་ཉིད་དེ་དེ་དག་གི་རྣམ་པ་བསྡུ་བའི་སྒོ་ནས་ཐམས་ཅད་མཁྱེན་པ་ཉིད་གསུམ་སྒོམ་པར་བྱེད་དགོས་པས་སོ།།ངག་དོན། བྱང་སེམས་ཚོགས་ལམ་པའི་ཏིང་ངེ་འཛིན་ཆོས་ཅན། རྣམ་རྫོགས་སྦྱོར་བ་ཡིན་ཏེ། མཁྱེན་གསུམ་ལ་དབང་ཐོབ་པའི་ཕྱིར་དུ་སྒོམ་པའི་རྣལ་འབྱོར་ཡིན་པའི་ཕྱིར། གཉིས་པ་ ( མཚོན་བྱེད་ཀྱི་ཆོས་རྒྱས་པར་བཤད་ ) ལ་གཉིས། སྦྱོར་བ་སྤྱིར་བསྟན་པ་དང༌། ཁྱད་པར་ཅན་ནོ། །དང་པོ་ལ་བཞི། སྦྱོར་བའི་ཡུལ་རྣམ་པ། སྒོམ་མཁན་གང་ཟག །སྦྱོར་བའི་རབ་དབྱེ། སྔོན་འགྲོའི་ཆོས་སོ། །དང་པོ་ལ། བསྟན། བཤད་གཉིས་ཀྱི། དང་པོ་ལ། རྩ་བ། འགྲེལ་པ་གཉིས་ལས། དང་པོ་ ( རྩ་བ་ ) ནི། རྩ་བ། གཞི་ཤེས་པ་ཡི་བྱེ་བྲག་རྣམས།།རྣམ་པ་ཞེས་བྱ་མཚན་ཉིད་དེ།།ཀུན་མཁྱེན་ཉིད་ནི་རྣམ་གསུམ་ཕྱིར།།དེ་ནི་རྣམ་པ་གསུམ་དུ་འདོད།། ༡ རྩ་བའི་སྦྱོར་ཊཱིཀ གཞིའི་གནས་ལུགས་ཤེས་པའི་ཐེག་ཆེན་འཕགས་པའི་ཡེ་ཤེས་ཀྱི་བྱེ་བྲག་རྣམས་ནི་རྣམ་པ་ཞེས་བྱ་ཞིང་དེ་ནི་གཉེན་པོ་མཚན་ཉིད་པ་ཡིན་ཏེ།

གཞི་བདེན་བཞིའི་རྣམ་པ་ལ་རྟག་སོགས་སུ་ལོག་པར་ཞུགས་པའི་གཉེན་པོ་ཡིན་པས་སོ། །གཉེན་པོ་དེ་ནི་ཆོས་ཅན། དབྱེ་ན་རྣམ་པ་གསུམ་དུ་འདོད་དེ། ཀུན་མཁྱེན་ཉིད་ནི་རྣམ་པ་གསུམ་དུ་ཡོད་པའི་ཕྱིར། ངག་དོན། འདིར་བསྟན་རྣམ་པ་ཆོས་ཅན། དབྱེ་ན་གསུམ་ཡོད་དེ། མཁྱེན་གསུམ་གྱི་རྣམ་པ་རྣམས་སུ་ཡོད་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། རྟག་པ་ལ་སོགས་པར་འཛིན་པ་མི་མཐུན་པའི་ཕྱོགས་ཀྱི་གཉེན་པོའི་ཆོས་ཉིད་ཀྱི་ངོ་བོ་ཉིད་མི་རྟག་པ་ལ་སོགས་པ་ལ་དམིགས་པའི་ཡེ་ཤེས་ཀྱི་བྱེ་བྲག་རྣམས་རྣམ་པ་ཉིད་དུ་རྣམ་པར་གཞག་པ་ནི་མཚན་ཉིད་དེ། དེ་དག་ཀྱང་ཐམས་ཅད་མཁྱེན་པ་ཉིད་གསུམ་གྱི་བྱེ་བྲག་གིས་རྣམ་པ་གསུམ་ཁོ་ནར་བཞེད་དོ།། འགྲེལ་པའི་སྦྱོར་ཊཱིཀ བདེན་པ་བཞིའི་ཆོས་མི་རྟག་པ་ལ་སོགས་པ་བཅུ་དྲུག་ལ་བདེན་མེད་དུ་དམིགས་པའི་ཡེ་ཤེས་ཀྱི་བྱེ་བྲག་རྣམས་གཞུང་རྩ་བས་རྣམ་པ་ཉིད་དུ་རྣམ་པར་གཞག་པའི་མཁྱེན་པ་དེ་ནི་ཆོས་ཅན། གཉེན་པོའི་ཤེས་རྣམ་མཚན་ཉིད་པ་ཡིན་ཏེ། བདེན་བཞི་ལ་རྟག་པ་དང་བདེ་བ་ལ་སོགས་པར་འཛིན་པ་མི་མཐུན་པའི་ཕྱོགས་ཕྱིན་ཅི་ལོག་ཏུ་ཞུགས་པ་རྣམས་ཀྱི་གཉེན་པོའི་ཆོས་ཉིད་ཀྱི་ངོ་བོ་ཉིད་ཡིན་པ་ཉིད་ཀྱིས་སོ།། གཉེན་པོ་ཤེས་རྣམ་དེ་དག་ཀྱང་ཆོས་ཅན། དབྱེ་ན་རྣམ་པ་གསུམ་ཁོ་ནར་བཞེད་དོ་སྟེ། ཐམས་ཅད་མཁྱེན་པ་ཉིད་གསུམ་ཡོད་པ་ཉིད་ཀྱི་བྱེ་བྲག་གིས་སོ།། གཉིས་པ་རྒྱས་བཤད་ལ་གསུམ། གཞི་ཤེས་ཀྱི། ལམ་ཤེས་ཀྱི། རྣམ་མཁྱེན་གྱི་རྣམ་པ་རྒྱས་པར་བཤད་པའོ། །དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། རྣམ་པ་རྣམས་སྤྱིར་བསྟན་ནས། ད་ནི་ཁྱད་པར་དུ། འགྲེལ་པའི་སྦྱོར་ཊཱིཀ མཁྱེན་གསུམ་གྱི་རྣམ་པ་རྣམས་སྤྱིར་བསྟན་ནས་ད་ནི་སོ་སོའི་རྣམ་པ་གསུམ་ལས་གཞི་ཤེས་ཀྱི་རྣམ་པ་ཁྱད་པར་དུ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། མེད་པའི་རྣམ་པ་ནས་བཟུང་སྟེ།།མི་གཡོ་བ་ཡི་རྣམ་པའི་བར།།བདེན་པ་སོ་སོ་ལ་བཞི་དང༌།།ལམ་ལ་དེ་ནི་བཅོ་ལྔར་བཤད།།

༢ རྩ་བའི་སྦྱོར་ཊཱིཀ ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ་ཞེས་མེད་པའི་རྣམ་པ་ནས་བཟུང་སྟེ་ཡུམ་འདི་ནི་མི་གཡོ་བའི་ཕ་རོལ་ཏུ་ཕྱིན་པའོ་ཞེས་མི་གཡོ་བའི་རྣམ་པའི་བར་གཞི་ཤེས་ཀྱི་རྣམ་པ་ཉེར་བདུན་པོ་དེ་ནི་ཆོས་ཅན། འཆད་ཚུལ་ཡོད་དེ། བདེན་པ་དང་པོ་གསུམ་སོ་སོ་ལ་རྣམ་པ་བཞི་བཞི་དང་ལམ་བདེན་ལ་རྣམ་པ་བཅོ་ལྔར་མདོ་ལས་བཤད་པས་སོ།། ངག་དོན། མཆོག་གི་སྤྲུལ་སྐུ་ཆོས་ཅན། གཞི་ཤེས་ཀྱི་རྣམ་པ་ཉེར་བདུན་བཤད་དེ། གཞི་ཤེས་ཀྱི་དབང་དུ་བྱས་ནས་བདེན་པ་དང་པོ་གསུམ་གྱི་རྣམ་པ་བཅུ་གཉིས་དང་ལམ་བདེན་གྱི་རྣམ་པ་བཅོ་ལྔར་བཤད་པའི་ཕྱིར། གསུམ་པ་ ( འགྲེལ་པ་ ) ལ། བསྟན། བཤད། བསྡུ་གསུམ་ལས། དང་པོ་ནི། འགྲེལ་པ། དེ་ལ་ཐམས་ཅད་ཤེས་པ་ཉིད་ཀྱི་དབང་དུ་བྱས་ནས། འགྲེལ་པའི་སྦྱོར་ཊཱིཀ མཁྱེན་པ་གསུམ་ཡོད་པ་དེ་ལ་གཞི་ཐམས་ཅད་ཤེས་པ་ཉིད་ཀྱི་དབང་དུ་བྱས་ནས་རྣམ་པ་ཉེར་བདུན་འཆད་དོ།། གཉིས་པ་ ( བཤད་ ) ལ་གཉིས། བདེན་པ་དང་གསུམ་གྱི་རྣམ་པ་དང༌། ལམ་བདེན་གྱི་རྣམ་པའོ། །དང་པོ་ནི། འགྲེལ་པ། མེད་པ་དང༌། མི་སྐྱེ་བ་དང༌། དབེན་པ་དང༌། མི་བརྫི་བ་དང༌། གནས་མེད་པ་དང༌། ནམ་མཁའ་དང༌། བརྗོད་དུ་མེད་པ་དང༌། མིང་མེད་པ་དང༌། འགྲོ་བ་མེད་པ་དང༌། མི་འཕྲོགས་པ་དང༌། མི་ཟད་པ་དང༌། སྐྱེ་བ་མེད་པའི་རྣམ་པ་སྟེ་བཅུ་གཉིས་ནི་གོ་རིམ་བཞིན་དུ་སྡུག་བསྔལ་ལ་སོགས་པའི་བདེན་པ་གསུམ་གྱི་མི་རྟག་པ་ལ་སོགས་པའི་མཚན་ཉིད་དག་ཡིན་ནོ།། འགྲེལ་པའི་སྦྱོར་ཊཱིཀ མདོ་ལས་གསུངས་པ་བཅུ་གཉིས་དང་མངོན་པ་ལས་གསུངས་པ་རྣམས་ནི་གོ་རིམ་བཞིན་དུ་སྦྱར་ནས་བཤད་ན། ཤེར་ཕྱིན་ལས་རྟག་པར་མེད་པ་དང༌། དོན་དམ་དུ་མི་སྐྱེ་བ་དང༌། བདག་གིས་དབེན་པ་དང༌། བདག་འཛིན་གྱིས་མི་བརྫི་བའི་རྣམ་པར་གསུངས་པ་ཆོས་ཅན། སྡུག་བསྔལ་བདེན་པའི་རྣམ་པ་ཡིན་ཏེ། མངོན་པ་ལས་མི་རྟག་པ་དང་ལ་སོགས་པས་སྡུག་བསྔལ་དང་སྟོང་པ་དང་བདག་མེད་དེ། སྤྱིའི་མཚན་ཉིད་ཀྱི་རྣམ་པ་དག་ཏུ་གསུངས་པའི་ཕྱིར།

ཤེར་ཕྱིན་ལས་གསུངས་པའི་སྡུག་བསྔལ་སྐྱེ་བའི་གནས་མེད་པ་དང༌། སྐྱེ་འགག་མེད་པ་ནམ་མཁའ་ལྟ་བུ་དང༌། རྗོད་བྱེད་ཀྱི་རྒྱུ་རྟོག་དཔྱོད་མེད་པ་དང༌། དོན་དམ་དུ་མིང་བཞིའི་ཕུང་པོ་མེད་པ་རྣམས་ཆོས་ཅན། སོགས་ཁོང་ནས་ཀུན་འབྱུང་བདེན་པའི་རྣམ་པ་ཡིན་ཏེ། མི་རྟག་པའི་སོགས་ཁོང་ནས་མངོན་པ་ལས་རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་པའི་སྤྱིའི་མཚན་ཉིད་དུ་གསུངས་པས་སོ།། ཤེར་ཕྱིན་ལས་འགྲོ་འོང་སོགས་ཀྱི་ཐོབ་བྱར་མེད་པ་དང༌། རྣམ་པའི་སྒོ་ནས་མི་འཕྲོག་པ་དང༌། དོན་དམ་དུ་དྲི་མ་མི་ཟད་པ་དང༌། དོན་དམ་དུ་སྐྱེ་བ་མེད་པའི་རྣམ་པར་གསུངས་པ་རྣམས་ཆོས་ཅན། འགོག་བདེན་གྱི་རྣམ་པ་ཡིན་ཏེ། མངོན་པ་ལས། འགོག་པ་ཞི་བ་གྱ་ནོམ་ངེས་འབྱུང་སྟེ་སྤྱིའི་མཚན་ཉིད་ཀྱི་རྣམ་པ་བཞི་དག་ཏུ་གསུངས་པས་སོ།། གཉིས་པ་ལམ་བདེན་གྱི་རྣམ་པ་ལ། རྟེན་ལམ་གྱི་དབྱེ་བ། ལམ་སོ་སོའི་རྣམ་པ། གྲངས་ཀྱི་དོན་བསྡུ་བ་དང་གསུམ་ལས། དང་པོ་ནི། འགྲེལ་པ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱང་བསྡུས་པས་དེའི་ཕྱིར། དེ་དག་གི་ཤེས་བྱའི་སྒྲིབ་པའི་གཉེན་པོ་ཉིད་དུ་སྒོམ་པའི་ལམ་ཟག་པ་དང་བཅས་པ་དང༌།ཟག་པ་མེད་པ་གཉིས་ཡིན་པས་ལམ་རྣམ་པ་གསུམ་མོ།། འགྲེལ་པའི་སྦྱོར་ཊཱིཀ འདིར་བསྟན་གཞི་ཤེས་ཀྱིས་བསྡུས་པའི་ལམ་ཆོས་ཅན། དབྱེ་ན་རྣམ་པ་གསུམ་ཡོད་དེ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། རང་རྒྱལ་དེ་དག་གི་ཤེས་བྱའི་སྒྲིབ་པ་གཟུང་རྟོག་གི་གཉེན་པོ་ཉིད་དུ་རྗེས་ཐོབ་དག་པ་བ་འཇིག་རྟེན་པས་བསྡུས་པའི་སྒོམ་པའི་ལམ་ཟག་པ་དང་བཅས་པ་གཅིག་དང༌། མཉམ་གཞག་ཟག་པ་མེད་པ་གཅིག་སྟེ་གཉིས་ཡིན་པས་སོ།། གཞི་ཤེས་ཀྱི་རྣམ་པར་ཤེས་སྒྲིབ་ཀྱི་གཉེན་པོ་སྟོན་མི་རིགས་སོ་ཞེ་ན་སྐྱོན་མེད་དེ། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱི་མངོན་རྟོགས་ཀྱང་བསྡུས་པས་དེའི་ཕྱིར་རོ།།

འདིར་སློབ་དཔོན་གྱིས། ལམ་དང་པོ་མཐོང་སྒོམ་མ་ཕྱེ་བར་གསུངས་ནས་གཉིས་པ་དང་གསུམ་པ་སྒོམ་ལམ་དུ་གསུངས་ལ། ཉི་སྣང་ལས་ནི། ལམ་གསུམ་པ་མཐོང་ལམ་དུ་བཤད་དོ།། ཤེས་སྒྲིབ་ལ་གཉེན་པོ་གཉིས་སུ་ཕྱེ་ནས་ཉོན་སྒྲིབ་ལ་མ་ཕྱེ་བའི་དོན་ནི་ཉོན་སྒྲིབ་མཉམ་གཞག་ཁོ་ན་དང་ཤེས་སྒྲིབ་མཉམ་རྗེས་གཉིས་ཀར་སྤོང་བའི་དབང་དུ་མཛད་དོ།། ངག་དོན། གཞི་ཤེས་ཀྱི་དབང་དུ་བྱས་པའི་ལམ་བདེན་གྱི་རྣམ་པ་ཆོས་ཅན། རྣམ་པ་གསུམ་དུ་དབྱེར་རུང་སྟེ། ཉོན་སྒྲིབ་ཀྱི་གཉེན་པོ་ཟག་མེད་གཅིག་དང་ཤེས་སྒྲིབ་ཀྱི་གཉེན་པོ་ཟག་བཅས་ཟག་མེད་གཉིས་སུ་ཡོད་པའི་ཕྱིར། གཉིས་པ་ ( ལམ་སོ་སོའི་རྣམ་པ་ ) ལ་གསུམ། ལམ་དང་པོའི་རྣམ་པ། གཉིས་པའི་རྣམ་པ། གསུམ་པའི་རྣམ་པ་བཤད་པའོ། །དང་པོ་ནི། འགྲེལ་པ། དེ་ལ་དང་པོ་ལ་བྱེད་པ་པོ་མེད་པ་དང༌། ཤེས་པ་པོ་མེད་པ་དང༌། འཕོ་བ་མེད་པ་དང༌། འདུལ་བ་མེད་པའི་རྣམ་པ་སྟེ། བཞི་ནི་གོ་རིམ་བཞིན་དུ་ལམ་ལ་སོགས་པའི་མཚན་ཉིད་དག་ཡིན་ནོ།། འགྲེལ་པའི་སྦྱོར་ཊཱིཀ ལམ་གསུམ་ཡོད་པ་དེ་ལ་དང་པོ་ཉོན་སྒྲིབ་ཀྱི་གཉེན་པོ་ལམ་ཟག་མེད་ཀྱི་རྣམ་པ་ལ་ཤེར་ཕྱིན་གྱི་མདོ་དང་མངོན་པ་གོ་རིམ་བཞིན་དུ་སྦྱར་ནས་བཤད་ན། ཤེར་ཕྱིན་ལས། བྱེད་པ་པོ་མེད་པ་དང༌། ཤེས་པ་པོ་མེད་པ་དང༌། འཕོ་བ་པོ་མེད་པ་དང༌། འདུལ་བ་མེད་པར་རྟོགས་པའི་རྣམ་པ་སྟེ་བཞི་ནི་ཆོས་ཅན། མངོན་པ་ནས་གསུངས་པའི་ལམ་དང་ལ་སོགས་པས་རིགས་པ་སྒྲུབ་པ་ངེས་འབྱིན་གྱི་རྣམ་པའི་མཚན་ཉིད་དག་ཡིན་ཏེ། བྱེད་པ་པོའི་བདག་འཛིན་དང་ཤེས་པ་པོའི་བདག་འཛིན་དང་བླང་དོར་དུ་འཛིན་པ་དང་ངེས་འབྱིན་དུ་བདེན་འཛིན་རྣམས་ཀྱི་གཉེན་པོ་ཡིན་པས་སོ།། གཉིས་པ་ ( གཉིས་པའི་རྣམ་པ་ ) ནི། འགྲེལ་པ། གཉིས་པ་ལ་རྨི་ལམ་དང༌། སྒྲ་བརྙན་དང༌། མིག་ཡོར་དང༌། སྨིག་རྒྱུ་དང༌། སྒྱུ་མའི་རྣམ་པ་སྟེ་ལྔ་ནི། གོ་རིམ་བཞིན་དུ་ངོ་བོ་ཉིད་མེད་པ་དང༌། མ་སྐྱེས་པ་དང༌། མ་འགགས་པ་དང༌། གཟོད་མ་ནས་ཞི་བ་དང༌།

རང་བཞིན་གྱིས་མྱ་ངན་ལས་འདས་པའི་མཚན་ཉིད་སྤྱིར་ཤེས་བྱའི་སྒྲིབ་པའི་གཉེན་པོར་གྱུར་པ་དག་ཡིན་ནོ།། འགྲེལ་པའི་སྦྱོར་ཊཱིཀ ལམ་གཉིས་པ་ཤེས་སྒྲིབ་ཀྱི་གཉེན་པོ་ཟག་བཅས་ལ་སྔ་མ་ལྔ་ཤེར་ཕྱིན་གྱི་མདོའི་དོན་དང༌། ཕྱི་མ་ལྔ་པོ་དོན་གསལ་གྱི་འགྲེལ་ཚིག་ཡིན་པས་དེ་གཉིས་གོ་རིམ་བཞིན་དུ་སྦྱར་ནས་བཤད་ན། རང་རྒྱལ་གྱི་སྒོམ་ལམ་རྗེས་ཐོབ་ཡེ་ཤེས་ཀྱིས་གཟུང་བ་རྨི་ལམ་ལྟར་གདོད་མ་ནས་ངོ་བོ་ཉིད་མེད་པའི་མཚན་ཉིད་ཅན་དུ་རྟོགས་པ་དང༌། སྒྲ་བརྙན་ལྟར་མ་སྐྱེས་པ་དང༌། མིག་ཡོར་ལྟར་མ་འགགས་པ་དང༌། མིག་ཡོར་ནི་མདོ་སྡེ་རྒྱན་གྱི་འགྲེལ་བར་གྲིབ་མ་ལ་བཤད་དོ།། སྨིག་རྒྱུའི་ཆུ་ལྟར་བཟོད་མ་ནས་ཞི་བ་དང༌། སྒྱུ་མའི་རྣམ་པ་ལྟར་རང་བཞིན་གྱིས་མྱ་ངན་ལས་འདས་པའི་མཚན་ཉིད་དེ། དེའི་ངོ་བོ་རྟོགས་པའི་ཡེ་ཤེས་ནི་ཤེས་བྱའི་སྒྲིབ་པ་གཟུང་རྟོག་གི་གཉེན་པོར་གྱུར་པ་དག་ཡིན་ནོ་སྟེ། གཟུང་བ་ལ་བདེན་འཛིན་སྤོང་བྱེད་ཡིན་པས་སོ། །སྤྱིར་ཞེས་པ་ནི་སྤང་གཉེན་སོ་སོར་མ་ངེས་པས་དེ་གཉིས་སྤྱིར་ཞེས་པའི་དོན་ཏོ།། གསུམ་པ་ ( གསུམ་པའི་རྣམ་པ་བཤད་པ་ ) ནི། འགྲེལ་པ། གསུམ་པ་ལ་ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། གོས་པ་མེད་པ་དང༌། སྤྲོས་པ་མེད་པ་དང༌། རློམ་པ་མེད་པ་དང༌། མི་གཡོ་བའི་རྣམ་པ་སྟེ། དྲུག་ནི་གོ་རིམ་བཞིན་དུ་ཤེས་བྱའི་སྒྲིབ་པ་ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། ཉོན་མོངས་པའི་བག་ཆགས་དང༌། གཟུགས་ལ་སོགས་པའི་སྤྲོས་པ་དང༌། རང་གི་རྟོགས་པ་དང༌། ཡོངས་སུ་ཉམས་པར་རྣམ་པར་རྟོག་པ་རྣམས་ཀྱི་སོ་སོར་ངེས་པའི་གཉེན་པོར་གྱུར་པ་དག་ཡིན་ནོ།། འགྲེལ་པའི་སྦྱོར་ཊཱིཀ ལམ་གསུམ་པ་ཤེས་སྒྲིབ་གཟུང་རྟོག་གི་གཉེན་པོ་ཟག་མེད་ལ་སྔ་མ་དྲུག་ཤེར་ཕྱིན་མདོའི་དོན་དང་ཕྱི་མ་དྲུག་དོན་གསལ་གྱི་འབྲེལ་ཚིག་ཡིན་པས། དེ་གཉིས་གོ་རིམ་བཞིན་དུ་སྦྱར་ནས་བཤད་ན། རང་རྒྱལ་གྱི་སྒོམ་ལམ་མཉམ་གཞག་ཡེ་ཤེས་ཀྱིས་དོན་དམ་དུ་ཀུན་ནས་ཉོན་མོངས་པའི་གཟུང་བ་མེད་པར་རྟོགས་པའི་རྣམ་པ་ནི་ཆོས་ཅན།

ཤེས་བྱའི་སྒྲིབ་པ་དོར་བྱ་ཀུན་ནས་ཉོན་མོངས་ཀྱི་གཟུང་བར་རྣམ་པར་རྟོག་པའི་གཉེན་པོ་ཡིན་ཏེ། དོན་དམ་དུ་ཀུན་ནས་ཉོན་མོངས་ཀྱི་གཟུང་བ་དམིགས་སུ་མེད་པར་རྟོགས་པས་སོ།། རྣམ་པར་བྱང་བའི་གཟུང་བ་མེད་པར་རྟོགས་པ་ནི། ཤེས་སྒྲིབ་བླང་བྱ་རྣམ་པར་བྱང་བའི་གཟུང་བ་ལ་རྣམ་པར་རྟོག་པའི་གཉེན་པོ་ཡིན་ཏེ། དེ་དམིགས་མེད་དུ་རྟོགས་པས་སོ། །དེ་བཞིན་དུ་ཀུན་ནས་ཉོན་མོངས་ཀྱིས་གོས་པ་མེད་པར་རྟོགས་པ་དང༌། གཟུགས་སོགས་ཀྱི་དབྱེ་བའི་སྤྲོས་པ་མེད་པར་རྟོགས་པ་དང༌། རང་གི་རྟོགས་པ་ལ་རློམ་པར་བྱ་བའི་གཟུང་བ་མེད་པར་རྟོགས་པ་དང༌། རྟོགས་པ་ཐོབ་ཟིན་མི་གཡོ་བར་རྟོགས་པའི་རྣམ་པ་རྣམས་ནི་ཤེས་སྒྲིབ་ཀུན་ནས་ཉོན་མོངས་པའི་བག་ཆགས་དང༌། གཟུགས་ལ་སོགས་པའི་སྤྲོས་པ་དང༌། རང་གི་རྟོགས་པ་ལ་མཆོག་ཏུ་རློམ་པ་དང༌། ཐོབ་ཟིན་ཡོངས་སུ་ཉམས་པར་རྣམ་པར་རྟག་པ་རྣམས་ཀྱི་གཉེན་པོར་གྱུར་པ་དག་ཡིན་ཏེ། རིམ་པ་ལྟར་བག་ཆགས་ཀྱི་གཟུང་བ་ནམ་མཁའ་ལྟར་དམིགས་སུ་མེད་པ་དང༌། གཟུང་བའི་སྤྲོས་པ་ལ་དམིགས་པ་ཡང་དག་པར་བཅོམ་པ་དང༌། གཟུང་བའི་རློམ་སེམས་ཡང་དག་པར་བཅོམ་པ་དང༌། གཟུང་བའི་ཆོས་དབྱིངས་འཕེལ་འགྲིབ་མེད་པ་གནས་པར་རྟོགས་པའི་ཕྱིར། སྤང་གཉེན་སོ་སོར་ངེས་པ་ལ་དགོངས་ནས་སོ་སོར་ངེས་པ་ཞེས་གསུངས་པ་ཡིན་ནོ།། གསུམ་པ་ ( གྲངས་ཀྱི་དོན་བསྡུ་བ་ ) ནི། འགྲེལ་པ། དེ་ལྟར་ན་ལམ་གྱི་བདེན་པ་ལ་རྣམ་པ་བཅོ་ལྔ་སྟེ། འགྲེལ་པའི་སྦྱོར་ཊཱིཀ ལམ་གྱི་བདེན་པ་ལ་རྣམ་པ་བཅོ་ལྔ་ཡོད་དེ། ཉོན་སྒྲིབ་ཀྱི་གཉེན་པོ་ཟག་མེད་བཞི། ཤེས་སྒྲིབ་གཟུང་རྟོག་གི་གཉེན་པོ་ཟག་བཅས་ལྔ་དེའི་གཉེན་པོ་ཟག་མེད་དྲུག་ཡོད་པ་དེ་ལྟར་ནའོ།། གསུམ་པ་དོན་བསྡུ་ནི། འགྲེལ་པ། སྤྱིར་ན་ཐམས་ཅད་ཤེས་པ་ཉིད་ཀྱི་རྣམ་པ་ཉི་ཤུ་རྩ་བདུན་ཡིན་ནོ།། འགྲེལ་པའི་སྦྱོར་ཊཱིཀ ཐམས་ཅད་ཤེས་པ་ཉིད་ཀྱི་རྣམ་པ་ཆོས་ཅན། ཉི་ཤུ་རྩ་བདུན་ཡིན་ནོ་སྟེ། བདེན་པ་དང་པོ་གསུམ་སོ་སོ་ལ་བཞི་བཞི་དང་ལམ་བདེན་ལ་བཅོ་ལྔ་ཡོད་པ་སྤྱིར་སྡོམས་ན་དེ་ཡིན་པས་སོ།།

གཉིས་པ་ལམ་ཤེས་ཀྱི་རྣམ་པ་རྒྱས་པར་བཤད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་འོག་ཏུ་ལམ་ཤེས་པ་ཉིད་ཀྱི་རྣམ་པ། འགྲེལ་པའི་སྦྱོར་ཊཱིཀ གཞི་ཤེས་ཀྱི་རྣམ་པ་བཤད་ནས་དེའི་འོག་ཏུ་ལམ་ཤེས་པ་ཉིད་ཀྱི་རྣམ་པ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། རྒྱུ་དང་ལམ་དང་སྡུག་བསྔལ་དང༌།།འགོག་པ་ལ་ནི་གོ་རིམས་བཞིན།།དེ་དག་བརྒྱད་དང་བདུན་དང་ནི།།ལྔ་དང་བཅུ་དྲུག་ཅེས་བསྒྲགས་སོ།། ༣ རྩ་བའི་སྦྱོར་ཊཱིཀ འདིར་བསྟན་ལམ་ཤེས་ཀྱི་རྣམ་པ་ཆོས་ཅན། སུམ་ཅུ་རྩ་དྲུག་ཡོད་དེ། བདེན་པ་བཞི་དང་དེ་དག་སོ་སོའི་རྣམ་པའི་གྲངས་གོ་རིམ་བཞིན་དུ་སྦྱར་ན། རྒྱུ་ཀུན་འབྱུང་བདེན་པ་དེ་དག་ལ་རྣམ་པ་བརྒྱད་དང༌། ལམ་བདེན་དེ་དག་ལ་རྣམ་པ་བདུན་དང་ནི་སྡུག་བསྔལ་གྱི་བདེན་པ་དེ་དག་ལ་རྣམ་པ་ལྔ་དང༌། འགོག་པའི་བདེན་པ་དེ་དག་ལ་ནི་རྣམ་པ་བཅུ་དྲུག་ཅེས་འདི་ལས་བསྒྲགས་པས་དེ་རྣམས་རྟོགས་པའི་ལམ་ཤེས་ཀྱི་རྣམ་པ་སོ་དྲུག་ཡོད་པས་སོ།། ངག་དོན། ཤེས་བྱ་ཆོས་ཅན། ལམ་ཤེས་ཀྱི་རྣམ་པ་སོ་དྲུག་ཏུ་ཡོད་དེ། ཀུན་འབྱུང་གི་རྣམ་པ་བརྒྱད་ལམ་བདེན་གྱི་རྣམ་པ་བདུན་སྡུག་བདེན་གྱི་རྣམ་པ་ལྔ་འགོག་བདེན་གྱི་རྣམ་པ་བཅུ་དྲུག་ཏུ་ཡོད་པའི་ཕྱིར། གསུམ་པ་

( འགྲེལ་པ་ ) ལ། བསྟན། བཤད། བསྡུ་གསུམ་ལས། དང་པོ་ལ། འགྲེལ་པ། ཀུན་ནས་ཉོན་མོངས་པ་དང་ཅིག་ཤོས་ཀྱི་ཕྱོགས་ལ་བརྟེན་ནས། ཀུན་འབྱུང་བ་དང་ལམ་གྱི་བདེན་པ་དག་ནི་རྒྱུ་ཡིན་ལ། སྡུག་བསྔལ་དང་འགོག་པའི་བདེན་པ་དག་ནི་འབྲས་བུ་ཡིན་པར་དོན་གྱི་སྒོ་ནས་བསྟན་ཏེ། ཀུན་འབྱུང་བ་དང༌། ལམ་དང༌། སྡུག་བསྔལ་དང༌། འགོག་པའི་བདེན་པ་ལ། གྲངས་བཞིན་དུ་རྣམ་པ་བརྒྱད་དང་ཞེས་བྱ་བ་ལ་སོགས་པ་ཁོང་དུ་ཆུད་པར་བྱའོ།། འགྲེལ་པའི་སྦྱོར་ཊཱིཀ འདིར་བསྟན་བདེན་བཞིའི་རྣམ་པ་སོ་དྲུག་ཏུ་ཁོང་དུ་ཆུད་པར་བྱའོ་སྟེ། གྲངས་བཞིན་དུ་ཀུན་འབྱུང་བའི་བདེན་པ་ལ་རྣམ་པ་བརྒྱད་དང་ཞེས་བྱ་བ་དང་ལ་སོགས་པས་ལམ་བདེན་ལ་བདུན་དང་སྡུག་བསྔལ་བདེན་པ་ལ་ལྔ་དང་འགོག་པའི་བདེན་པ་ལ་བཅུ་དྲུག་ཅེས་བྱ་བར་ཤེས་དགོས་པས་སོ།། འདིར་བསྟན་པའི་བདེན་བཞིའི་གོ་རིམ་འདི་གཞན་རྣམས་དང་མི་མཐུན་པས་གོ་རིམ་འཆོལ་བ་མིན་ནམ་ཞེ་ན། སྐྱོན་མེད་དེ། ཀུན་ནས་ཉོན་མོངས་པའི་ཕྱོགས་ལ་བརྟེན་ནས་ཀུན་འབྱུང་བའི་བདེན་པ་དག་ནི་རྒྱུ་ཡིན་ལ་སྡུག་བསྔལ་གྱི་བདེན་པ་དག་ནི་འབྲས་བུ་ཡིན་ཞིང༌། ཅིག་ཤོས་རྣམ་བྱང་གི་ཕྱོགས་ལ་བརྟེན་ནས་ལམ་གྱི་བདེན་པ་དག་ནི་རྒྱུ་ཡིན་ལ་འགོག་པའི་བདེན་པ་དག་ནི་འབྲས་བུ་ཡིན་པར་དོན་གྱི་རིམ་པའི་སྒོ་ནས་བསྟན་པས་སོ།། གཉིས་པ་ ( བཤད་ ) ལ་བཞི། ཀུན་འབྱུང་བདེན་པ་སྤང་གཉེན་གྱི་སྒོ་ནས་བསྟན་པ། ལམ་བདེན་དམ་བཅའ་དང་འཐད་པའི་སྒོ་ནས་བསྟན་པ། སྡུག་བདེན་མཚན་ཉིད་ཀྱི་སྒོ་ནས་བསྟན་པ། འགོག་བདེན་དྲི་བྲལ་གྱི་སྒོ་ནས་བསྟན་པའོ། །དང་པོ་ལ། སྤང་གཉེན་སྦྱར་བ་དང༌། དོན་བསྡུ་བའོ། །དང་པོ་ནི། འགྲེལ་པ། དེ་ལ་འདོད་ཆགས་དང་བྲལ་བ་དང༌། མི་གནས་པ་དང༌། ཞི་བ་དང༌། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་དང༌། ཉོན་མོངས་པ་མེད་པ་དང༌། སེམས་ཅན་མེད་པའི་རྣམ་པ་དག་ནི་གོ་རིམ་བཞིན་དུ་རྒྱུ་གང་ཡིན་པ་སྟེ། འདུན་པ་དང༌། འདོད་ཆགས་དང༌།

དགའ་བ་དང༌། ཀུན་འབྱུང་བ་གང་ཡིན་པ་སྟེ། འདོད་ཆགས་དང༌། ཞེ་སྡང་དང༌། གཏི་མུག་དང། རབ་ཏུ་སྐྱེ་བ་གང་ཡིན་པ་སྟེ་ཀུན་ཏུ་རྟོག་པ་དང། རྐྱེན་གང་ཡིན་པ་སྟེ་སེམས་ཅན་དུ་མངོན་པར་ཞེན་པ། དེ་རྣམས་ཀྱི་གཉེན་པོར་གྱུར་པ་གསུམ་དང༌། གསུམ་དང༌། གཅིག་དང༌། གཅིག་སྟེ། འགྲེལ་པའི་སྦྱོར་ཊཱིཀ སྔ་མ་བརྒྱད་གཉེན་པོ་དང་ཀུན་འབྱུང་གི་ཆོས་བཞི་དང་སྦྱར་བའི་ཕྱི་མ་བརྒྱད་ནི་སྤང་བྱ་སྟེ་དེ་དག་གོ་རིམ་བཞིན་དུ་སྦྱར་ནས་བཤད་ན་ཀུན་འབྱུང་གི་ཆོས་རྒྱུའི་རྣམ་པ་གང་ཡིན་པ་ཡུལ་ཐོབ་པར་འདོད་པའི་འདུན་པ་དང༌། ཐོབ་པ་ལ་སྲེད་པའི་འདོད་ཆགས་དང༌། ཡང་སྲིད་ལ་དགའ་བ་ཆོས་ཅན། ཁྱོད་སྤོང་བྱེད་ཀྱི་གཉེན་པོ་ཡོད་དེ། ལམ་ཤེས་ཀྱི་རྣམ་པ་དེ་ལ་སོ་དྲུག་ཡོད་པའི་ནང་ནས་སྲེད་པའི་འདོད་ཆགས་དང་བྲལ་བ་དང༌། ཞེན་པའི་ཚུལ་དུ་མི་གནས་པ་དང༌། སྤྲོས་པ་ཉེ་བར་ཞི་བར་རྟོགས་པའི་ཡེ་ཤེས་རྣམས་ཀྱིས་སྤོང་བས་སོ།། ཀུན་བདེན་གྱི་ཀུན་འབྱུང་བའི་རྣམ་པ་གང་ཡིན་པ་འདོད་ཆགས་དང༌། ཞེ་སྡང་དང༌། གཏི་མུག་རྣམས་ཆོས་ཅན། དེ་ཡོད་དེ། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་རྟོགས་པའི་རྣམ་པ་རྣམས་ཀྱིས་སྤོང་བས་སོ།། ཀུན་བདེན་གྱི་རབ་ཏུ་སྐྱེ་བའི་རྣམ་པ་གང་ཡིན་པ་སྔ་ཕྱིར་ཀུན་དུ་རྟོག་པ་ཆོས་ཅན། དེ་ཡོད་དེ། ཉོན་མོངས་པ་མེད་པར་རྟོགས་པའི་རྣམ་པས་སྤོང་བས་སོ།། ཀུན་བདེན་གྱི་རྐྱེན་གྱི་རྣམ་པ་གང་ཡིན་པ་སེམས་ཅན་དུ་མངོན་པར་ཞེན་པ་ཆོས་ཅན། དེ་ཡོད་དེ། སེམས་ཅན་མེད་པར་རྟོགས་པའི་རྣམ་པས་སྤོང་བས་སོ།། གཉིས་པ་ ( དོན་བསྡུ་བ་ ) ནི། འགྲེལ་པ། དེ་ལྟར་ན་རྒྱུའི་བདེན་པའི་རྣམ་པ་བརྒྱད་ཡིན་ནོ།། འགྲེལ་པའི་སྦྱོར་ཊཱིཀ རྒྱུ་ཀུན་འབྱུང་བདེན་པའི་གཉེན་པོ་རྣམ་པ་བརྒྱད་ཡིན་ཏེ། སྤང་བྱ་དེ་རྣམས་ཀྱི་ནང་ནས་རྒྱུའི་གཉེན་པོར་གྱུར་པ་གསུམ་དང༌། ཀུན་འབྱུང་གི་གཉེན་པོ་གསུམ་དང༌། རབ་སྐྱེའི་གཉེན་པོ་གཅིག་དང༌། རྐྱེན་གྱི་གཉེན་པོ་གཅིག་སྟེ།

དེ་ལྟར་ནའི་ཕྱིར། གཉིས་པ་ལམ་བདེན་དམ་བཅའ་དང་འཐད་པའི་སྒོ་ནས་བསྟན་པ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། ཚད་མེད་པ་དང༌། མཐའ་གཉིས་དང་མ་འབྲེལ་བ་དང༌། ཐ་མི་དད་པ་དང༌། མཆོག་ཏུ་འཛིན་པ་མེད་པ་དང༌། རྣམ་པར་མི་རྟོག་པ་དང༌། གཞལ་དུ་མེད་པ་དང༌། ཆགས་པ་མེད་པའི་རྣམ་པ་དང་ནི། །གོ་རིམ་བཞིན་དུ་སེམས་ཅན་ཐམས་ཅད་ལ་གོ་སྐབས་འབྱེད་པའི་ལམ་དང༌། ཇི་ལྟར་སེམས་ཅན་ཐམས་ཅད་ལ་གོ་སྐབས་འབྱེད་པ་དང༌། རིགས་པ་གང་ཡིན་པ་དང༌། ཇི་ལྟར་རིགས་པ་ཡིན་པ་དང། སྒྲུབ་པ་གང་ཡིན་པ་དང༌། ཇི་ལྟར་སྒྲུབ་པ་ཡིན་པ་དང༌། ངེས་པར་འབྱིན་པ་གང་ཡིན་པ་དེ་རྣམས་ཀྱི་ངོ་བོ་ཉིད། འགྲེལ་པའི་སྦྱོར་ཊཱིཀ སྔ་མ་རྣམས་མདོའི་དོན་ངོ་བོ་དང་འཐད་པ་དགོད་པ། ཕྱི་མ་བསྟན་བཅོས་ཀྱི་ཚིག་ངོ་བོ་དང་འཐད་པ་དྲི་བ་ཡིན་པས། དེ་གཉིས་གོ་རིམ་བཞིན་དུ་སྦྱར་ནས་བཤད་ན། སེམས་ཅན་ཐམས་ཅད་ལ་གོ་སྐབས་འབྱེད་པའི་ལམ་གྱི་ངོ་བོ་གང་ཡིན་ཞེ་ན། སེམས་ཅན་ཚད་མེད་པ་བྱང་ཆུབ་ཏུ་སྒྲོལ་བའི་ལམ་མོ། །ཇི་ལྟར་ན་སེམས་ཅན་ཐམས་ཅད་ལ་གོ་སྐབས་འབྱེད་པའི་ལམ་ཡིན་ཞེ་ན། འཁོར་འདས་ཀྱི་མཐའ་གཉིས་དང་མ་འབྲེལ་བར་བྱང་ཆུབ་ཏུ་འཛིན་པའོ། །རིགས་པའི་ངོ་བོ་གང་ཡིན་ཞེ་ན། ཆོས་ཐམས་ཅད་ཆོས་དབྱིངས་སུ་ཐ་མི་དད་པར་རྟོགས་པའོ། །ཇི་ལྟར་རིགས་པ་ཡིན་ཞེ་ན། ཉན་རང་གི་ས་ལ་མཆོག་ཏུ་འཛིན་པ་མེད་པའོ། །སྒྲུབ་པའི་ངོ་བོ་གང་ཡིན་ཞེ་ན། བདག་གཉིས་སུ་རྣམ་པར་མི་རྟོག་པའི་ཡེ་ཤེས་སོ། །ཇི་ལྟར་སྒྲུབ་པ་ཡིན་ཞེ་ན། ཆོས་ཉིད་གཞལ་དུ་མེད་པར་རྟོགས་པས་སོ། །ངེས་པར་འབྱིན་པའི་ངོ་བོ་ཉིད་གང་ཡིན་ཞེ་ན། དོན་དམ་པར་གང་ལ་ཡང་ཆགས་པ་མེད་པར་རྟོགས་པའི་རྣམ་པ་དག་གོ །ཕྱི་མ་འདི་ལ་འཐད་པ་དྲི་བཀོད་མ་མཛད་པ་ནི། གདུལ་བྱ་ཉེ་བའི་བསམ་པ་ལ་དགོངས་པའོ།། གཉིས་པ་བསྡུ་བ་ནི། འགྲེལ་པ། གཉིས་དང༌། གཉིས་དང༌། གཉིས་དང༌། གཅིག་སྟེ། དེ་ལྟར་ན་ལམ་གྱི་བདེན་པའི་རྣམ་པ་བདུན་ཡིན་ནོ།། འགྲེལ་པའི་སྦྱོར་ཊཱིཀ

ལམ་གྱི་བདེན་པའི་རྣམ་པ་བདུན་ཡིན་ནོ་སྟེ། ལམ་གྱི་གཉིས་དང༌། རིགས་པའི་གཉིས་དང༌། སྒྲུབ་པའི་གཉིས་དང༌། ངེས་འབྱིན་གྱི་གཅིག་ཡོད་པ་སྟེ་དེ་ལྟར་ནའི་ཕྱིར། གསུམ་པ་སྡུག་བདེན་མཚན་ཉིད་ཀྱི་སྒོ་ནས་བཤད་པ་ནི། འགྲེལ་པ། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པ་དང༌། ལྔ་པ་མཚན་ཉིད་མེད་པའི་རྣམ་པའི་ངོ་བོ་ཉིད་རྣམས་ཏེ། དེ་ལྟར་ན་སྡུག་བསྔལ་གྱི་བདེན་པའི་རྣམ་པ་ལྔ་ཡིན་ནོ།། འགྲེལ་པའི་སྦྱོར་ཊཱིཀ སྡུག་བསྔལ་གྱི་བདེན་པའི་རྣམ་པ་ཆོས་ཅན། མཚན་ཉིད་ཀྱི་སྒོ་ནས་དབྱེ་ན་ལྔ་ཡིན་ནོ་སྟེ། རང་མཚན་གྱི་དབང་དུ་བྱས་པ་ལ་གང་ཟག་གི་བདག་མེད་ཀྱི་རྣམ་པ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པར་རྟོགས་པའི་རྣམ་པ་སྟེ་བཞི་དང༌། ལྔ་པ་སྤྱི་མཚན་གྱི་དབང་དུ་བྱས་པ་ཆོས་ཀྱི་བདག་མེད་ཀྱི་རྣམ་པ་ལ་མཚན་ཉིད་གང་ཡང་མེད་པར་རྟོགས་པའི་རྣམ་པའི་ངོ་བོ་ཉིད་གཅིག་རྣམས་སུ་ཡོད་དེ་དེ་ལྟར་ནའི་ཕྱིར། བཞི་པ་འགོག་བདེན་དྲི་བྲལ་གྱི་སྒོ་ནས་བསྟན་པ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། འགོག་པའི་རྣམ་པའི་ངོ་བོ་ཉིད་ནི་ནང་དང་ཕྱི་དང་གཉིས་ཀའི་དངོས་པོ་རྣམས་དགག་པས། ནང་དང་ཕྱི་དང་གཉིས་ཀའི་སྟོང་པ་ཉིད་ཀྱི་རྣམ་པ་སྟེ་གསུམ་དང། ཞི་བའི་རྣམ་པའི་ངོ་བོ་ཉིད་བཏགས་པའི་བདག་སྟོང་པ་དང༌། སྣོད་ཀྱི་འཇིག་རྟེན་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། རྟག་པ་དང་ཆད་པའི་མཐའ་དང༌། འཁོར་བ་ཐོག་མ་དང་ཐ་མ་མེད་པ་དང༌། རྟོགས་པའི་ཆོས་དོར་བ་མེད་པ་ལ་མངོན་པར་ཞེན་པ་དགག་པས། སྟོང་པ་དང༌། ཆེན་པོ་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་སྟོང་པ་ཉིད་ཀྱི་རྣམ་པ་སྟེ་བརྒྱད་དང༌། གྱ་ནོམ་པའི་རྣམ་པ་གཞན་གྱིས་ཀུན་བརྟགས་པའི་བྱེད་པ་པོ་དགག་པས། རང་བཞིན་སྟོང་པ་ཉིད་ཀྱི་རྣམ་པ་དང༌། ངེས་པར་འབྱུང་བའི་རྣམ་པ་ཡུལ་དུ་འཁྲུལ་པའི་བདག་ཉིད་བཏགས་པ་དང༌།

མཚན་ཉིད་དང༌། དུས་སུ་འཁྲུལ་པ་རྣམས་དགག་པས། ཆོས་ཐམས་ཅད་དང༌། རང་གི་མཚན་ཉིད་དང༌། མི་དམིགས་པ་སྟོང་པ་ཉིད་ཀྱི་རྣམ་པ་སྟེ་གསུམ་དང་ངེས་པར་འབྱུང་བའི་རྣམ་པ་ཁོ་ན་ངོ་བོ་ཉིད་དགག་པས་དངོས་པོ་མེད་པས་ངོ་བོ་ཉིད་སྟོང་པ་ཉིད་ཀྱི་རྣམ་པ་གཅིག་སྟེ། འགྲེལ་པའི་སྦྱོར་ཊཱིཀ གློ་བུར་དྲི་བྲལ་གྱི་ནང་དང་ཕྱི་དང་གཉིས་ཀའི་སྟོང་པ་ཉིད་རྣམས་རྟོགས་པའི་ཡེ་ཤེས་ནི་ཤེས་པའི་རྣམ་པ་སྟེ་དེ་གསུམ་ཆོས་ཅན། འགོག་བདེན་གྱི་འགོག་པའི་རྣམ་པའི་ངོ་བོ་ཉིད་རྟོགས་པའི་རྣམ་པ་ཡིན་ཏེ། མིག་སོགས་ནང་དང༌། གཟུགས་སོགས་ཕྱི་དང༌། དབང་རྟེན་སོགས་གཉིས་ཀའི་དངོས་པོ་རྣམས་ལ་མངོན་ཞེན་བཀག་པས་རབ་ཏུ་ཕྱེ་བའི་དེ་བཞིན་ཉིད་རྟོགས་པའི་ཡེ་ཤེས་ཡིན་པའི་ཕྱིར། གློ་བུར་དྲི་བྲལ་གྱི་སྟོང་པ་དང་ཆེན་པོ་དང་དོན་དམ་པ་དང་འདུས་བྱས་དང་འདུས་མ་བྱས་དང་མཐའ་ལས་འདས་པ་དང་ཐོག་མ་དང་ཐ་མ་མེད་པ་དང་དོར་བ་མེད་པ་སྟོང་པ་ཉིད་རྣམས་རྟོགས་པའི་ཡེ་ཤེས་ཀྱི་རྣམ་པ་སྟེ་དེ་བརྒྱད་ཆོས་ཅན། འགོག་བདེན་གྱི་ཞི་བའི་རྣམ་པའི་ངོ་བོ་ཉིད་རྟོགས་པའི་རྣམ་པ་ཡིན་ཏེ། རིམ་པ་ལྟར་བཏགས་པའི་བདག་སྟོང་པ་དང༌། སྣོད་ཀྱི་འཇིག་རྟེན་དང༌། མྱང་འདས་ཀྱི་ལམ་སོགས་དོན་དམ་པ་དང༌། འདོད་ཁམས་སོགས་འདུས་བྱས་དང༌། ནམ་མཁའ་སོགས་འདུས་མ་བྱས་དང༌། རྟག་པ་དང་ཆད་པའི་མཐའ་དང༌། འཁོར་བ་ཐོག་མ་དང་ཐ་མ་མེད་པ་དང༌། རྟོགས་པའི་ཆོས་དོར་བ་མེད་པ་ལ་མངོན་པར་ཞེན་པ་བཀག་པས་རབ་ཏུ་ཕྱེ་བའི་དེ་ཁོ་ན་ཉིད་རྟོགས་པའི་ཡེ་ཤེས་ཡིན་པས་སོ།། དག་པ་གཉིས་ལྡན་གྱི་རང་བཞིན་སྟོང་པ་ཉིད་རྟོགས་པའི་ཡེ་ཤེས་ཀྱི་རྣམ་པ་ཆོས་ཅན། འགོག་བདེན་གྱི་གྱ་ནོམ་པ་རྟོགས་པའི་རྣམ་པ་ཡིན་ཏེ། གཞན་གྱི་ཀུན་བརྟགས་པའི་བྱེད་པ་པོ་དགག་པས་རབ་ཏུ་ཕྱེ་བའི་དེ་བཞིན་ཉིད་རྟོགས་པའི་ཡེ་ཤེས་ཡིན་པས་སོ།། དག་པ་གཉིས་ལྡན་གྱི་ཆོས་ཐམས་ཅད་དང་རང་གི་མཚན་ཉིད་དང་མི་དམིགས་པ་སྟོང་པ་ཉིད་ཀྱི་རྣམ་པ་གཉིས་ཏེ་གསུམ་རྟོགས་པའི་ཡེ་ཤེས་ཆོས་ཅན།

འགོག་བདེན་གྱི་ངེས་འབྱུང་ལ་གཉིས་སུ་ཕྱེ་བའི་ཇི་ལྟར་ངེས་པར་འབྱུང་བའི་རྣམ་པ་ཡིན་ཏེ། ཡུལ་དུ་འཁྲུལ་པའི་བདག་ཉིད་བཏགས་པ་དང༌། མཚན་ཉིད་དང༌། དུས་སུ་འཁྲུལ་པ་རྣམས་དགག་པས་རབ་ཏུ་ཕྱེ་བའི་དེ་ཁོ་ན་ཉིད་རྟོགས་པའི་ཡེ་ཤེས་ཡིན་པས་སོ།། དངོས་པོ་མེད་པའི་ངོ་བོ་ཉིད་སྟོང་པ་ཉིད་རྟོགས་པའི་ཡེ་ཤེས་ཀྱི་རྣམ་པ་གཅིག་ཆོས་ཅན། ངེས་འབྱུང་གཉིས་ཀྱི་ནང་ནས་གང་ངེས་པར་འབྱུང་བའི་རྣམ་པ་ཡིན་ཏེ། དེ་གཉིས་ཀྱི་ནང་ནས་ཁྱོད་ཁོ་ན་ངོ་བོ་ཉིད་དུ་བདེན་ཞེན་དགག་པས་རབ་ཏུ་ཕྱེ་བའི་དེ་བཞིན་ཉིད་རྟོགས་པའི་ཡེ་ཤེས་ཡིན་པས་སོ།། གཉིས་པ་ ( བསྡུ་ ) ནི། འགྲེལ་པ། དེ་ལྟར་ན་འགོག་པའི་བདེན་པའི་རྣམ་པ་ནི་བཅུ་དྲུག་ཡིན་ལ། འགྲེལ་པའི་སྦྱོར་ཊཱིཀ འགོག་པའི་བདེན་པ་རྟོགས་པའི་རྣམ་པ་ནི་ཆོས་ཅན། དབྱེ་ན་བཅུ་དྲུག་ཡིན་ཏེ། འགོག་པའི་རྣམ་པ་གསུམ་ཞི་བའི་རྣམ་པ་བརྒྱད་གྱ་ནོམ་གྱི་རྣམ་པ་གཅིག་ཇི་ལྟར་ངེས་འབྱུང་གི་རྣམ་པ་གསུམ་གང་ངེས་འབྱུང་གི་རྣམ་པ་གཅིག་ཡོད་པ་དེ་ལྟར་ནའི་ཕྱིར། གསུམ་པ་སྤྱིའི་དོན་བསྡུ་ནི། འགྲེལ་པ། སྤྱིར་ནི་ལམ་ཤེས་པ་ཉིད་ཀྱི་རྣམ་པ་སུམ་ཅུ་རྩ་དྲུག་ཡིན་ནོ།། འགྲེལ་པའི་སྦྱོར་ཊཱིཀ སྤྱིར་བསྡུ་ན་ལམ་ཤེས་པ་ཉིད་ཀྱི་རྣམ་པ་ཆོས་ཅན། སུམ་ཅུ་རྩ་དྲུག་ཡིན་ཏེ། ཀུན་བདེན་གྱི་བརྒྱད་ལམ་བདེན་གྱི་བདུན་སྡུག་བདེན་གྱི་ལྔ་འགོག་བདེན་གྱི་བཅུ་དྲུག་ཡིན་པས་སོ།། གསུམ་པ་རྣམ་མཁྱེན་གྱི་རྣམ་པ་རྒྱས་བཤད་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ། འགྲེལ་པའི་སྦྱོར་ཊཱིཀ ལམ་ཤེས་ཀྱི་རྣམ་པ་བཤད་ནས་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། དྲན་པ་ཉེར་གཞག་ནས་བཟུང་སྟེ།།སངས་རྒྱས་རྣམ་པའི་མཐར་ཐུག་རྣམས།།ལམ་གྱི་བདེན་པའི་རྗེས་མཐུན་པར།།ཀུན་མཁྱེན་གསུམ་དུ་ཕྱེ་བས་ན།།

༤ སློབ་མ་བྱང་ཆུབ་སེམས་དཔའ་དང༌།།སངས་རྒྱས་རྣམས་ལ་རིམ་བཞིན་དུ།།སུམ་ཅུ་བདུན་དང་སུམ་ཅུ་བཞི།།སུམ་ཅུ་རྩ་དགུ་དག་ཏུ་བཞེད།། ༥ རྩ་བའི་སྦྱོར་ཊཱིཀ སངས་རྒྱས་ཀྱི་ཐུགས་རྒྱུད་ཀྱི་དྲན་པ་ཉེ་བར་གཞག་པ་ནས་བཟུང་སྟེ་སངས་རྒྱས་ཉིད་ཀྱི་རྣམ་པའི་མཐར་ཐུག་པའི་བར་གྱི་ཤེས་རྣམ་རྣམས་ཆོས་ཅན། གང་ཟག་གསུམ་གྱི་རྒྱུད་ལ་མཁྱེན་གསུམ་གྱི་ལམ་གྱི་བདེན་པའི་རིགས་འདྲ་སོ་སོ་བ་གསུམ་ཡོད་པ་དང་རྗེས་སུ་མཐུན་པར་རྣམ་མཁྱེན་གྱི་རྣམ་པ་ལ་རིགས་འདྲའི་སྒོ་ནས་གཞི་ལམ་རྣམ་པ་ཀུན་མཁྱེན་པའི་མཁྱེན་པ་གསུམ་དུ་ཕྱེ་བས་ན་དུ་མར་དབྱེར་རུང་སྟེ། གང་ཟག་གསུམ་དང་མཁྱེན་གསུམ་རིམ་པ་བཞིན་སྦྱར་ན་རྣམ་མཁྱེན་གྱི་རྣམ་པ་དེ་ལ་སློབ་མ་ཉན་ཐོས་འཕགས་པ་རྣམས་ལ་རིགས་འདྲ་ཡོད་པ་དང་རྗེས་སུ་མཐུན་པ་གཞི་ཤེས་ཀྱི་རྣམ་པ་སུམ་ཅུ་རྩ་བདུན་དང༌། བྱང་ཆུབ་སེམས་དཔའ་འཕགས་པ་རྣམས་ལ་རིགས་འདྲ་ཡོད་པ་དང་རྗེས་སུ་མཐུན་པ་ལམ་ཤེས་ཀྱི་རྣམ་པ་སུམ་ཅུ་རྩ་བཞི་དང༌། སངས་རྒྱས་རྣམས་ལ་ཐུན་མོང་མ་ཡིན་པར་ལྡན་པ་རྣམ་མཁྱེན་གྱི་རྣམ་པ་སུམ་ཅུ་རྩ་དགུ་དག་ཏུ་དབྱེར་རུང་བར་མདོ་ལས་བཞེད་པས་སོ།། ངག་དོན། མཆོག་གི་སྤྲུལ་སྐུ་ཆོས་ཅན། རྣམ་མཁྱེན་གྱི་རྣམ་པ་བརྒྱ་དང་བཅུར་བཞེད་དེ། རྣམ་མཁྱེན་གྱི་རྣམ་པ་ལ་ཉན་ཐོས་དང་ཐུན་མོང་བ་སོ་བདུན་བྱང་སེམས་དང་ཐུན་མོང་བ་སོ་བཞི་ཐུན་མོང་མ་ཡིན་པའི་རྣམ་པ་སོ་དགུར་ཡོད་པའི་ཕྱིར། གསུམ་པ་ ( འགྲེལ་པ་ ) ལ། བསྟན། བཤད། བསྡུ་གསུམ་ལས། དང་པོ་ནི། འགྲེལ་པ། དྲན་པ་ཉེ་བར་གཞག་པ་ནས་བཟུང་སྟེ། སངས་རྒྱས་ཀྱི་རྣམ་པའི་མཐར་ཐུག་པ་རྣམས་ནི་ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ལམ་ཡིན་པའི་སྒོ་ནས། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར། གྲངས་བཞིན་དུ་ཉན་ཐོས་རྣམས་ལ་རྣམ་པ་སུམ་ཅུ་རྩ་བདུན་དང༌། བྱང་ཆུབ་སེམས་དཔའ་རྣམས་ལ་སུམ་ཅུ་རྩ་བཞི་དང༌།

སངས་རྒྱས་རྣམས་ལ་སུམ་ཅུ་རྩ་དགུར་བཞེད་དོ་ཞེས་བྱ་བ་ཡིན་ནོ།། འགྲེལ་པའི་སྦྱོར་ཊཱིཀ སངས་རྒྱས་ཀྱི་དྲན་པ་ཉེ་བར་གཞག་པ་ནས་བཟུང་སྟེ་སངས་རྒྱས་ཀྱི་རྣམ་པའི་མཐར་ཐུག་པའི་ཤེས་རྣམ་རྣམས་ནི་ཆོས་ཅན། རིགས་འདྲའི་སྒོ་ནས་དུ་མར་དབྱེར་རུང་སྟེ། གྲངས་བཞིན་དུ་ཉན་ཐོས་རྣམས་ལ་ཡོད་པ་དང་མཐུན་པའི་རྣམ་པ་སུམ་ཅུ་རྩ་བདུན་དང༌། བྱང་ཆུབ་སེམས་དཔའ་རྣམས་ལ་ཡོད་པ་དང་མཐུན་པའི་རྣམ་པ་སུམ་ཅུ་རྩ་བཞི་དང༌། སངས་རྒྱས་རྣམས་ལ་ཐུན་མོང་མ་ཡིན་པའི་རྣམ་པ་སུམ་ཅུ་རྩ་དགུར་བཞེད་དོ་ཞེས་བྱ་བའི་ཚུལ་གྱིས་དབྱེར་རུང་བ་ཡིན་ནོའི་ཕྱིར། རྣམ་མཁྱེན་གྱི་རྣམ་པ་ཁོ་ན་ཡིན་ཡང་གསུམ་དུ་ཕྱེ་བ་ལ་སྐྱོན་མེད་དེ། ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ལམ་ཡིན་པའི་སྒོ་ནས་གསུམ་དུ་ཕྱེ་བ་ཡིན་པས་སོ།། འཕགས་པ་འོག་མ་དང་རིགས་འདྲ་མཐུན་པ་མི་འཐད་དོ་ཞེ་ན། སྐྱོན་མེད་དེ། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་ཀྱི་རྟོགས་རིས་ཡར་ལྡན་དུ་བསྡུས་པའི་ཕྱིར། གཉིས་པ་རྒྱས་བཤད་ལ་གསུམ། གཞི་ཤེས་ཀྱི་རྣམ་པ། ལམ་ཤེས་ཀྱི། རྣམ་མཁྱེན་གྱི་རྣམ་པའོ། །དང་པོ་ལ། བཤད། བསྡུ་གཉིས་ལས། དང་པོ་ལ། དངོས་པོ་ལ་རྟོག་པའི་ལམ། རྩོལ་བ་ལས་བྱུང་བ། ཏིང་ངེ་འཛིན་སྦྱོང་བ། མངོན་པར་རྟོགས་པར་སྦྱོར་བ། མངོན་པར་རྟོགས་པར་འབྲེལ་བ། མངོན་པར་རྟོགས་པ། རྣམ་དག་ངེས་འབྱིན་གྱི་ལམ་དང་བདུན་ལས། དང་པོ་ལ། འགྲེལ་པ། དེ་ལ་ཐམས་ཅད་ཤེས་པ་ཉིད་ལ། དང་པོར་དངོས་པོ་ལ་ཡོངས་སུ་རྟོག་པའི་ལམ་ལ། བདེན་པ་བཞི་ལ་འཇུག་པར་བྱ་བའི་ཕྱིར། ལུས་དང་ཚོར་བ་དང་སེམས་དང་ཆོས་རང་དང་སྤྱིའི་མཚན་ཉིད་ཀྱིས་ཡོངས་སུ་བརྟགས་པ་དྲན་པ་ཉེ་བར་གཞག་པའི་རྣམ་པ་བཞིའོ།། འགྲེལ་པའི་སྦྱོར་ཊཱིཀ རིགས་འདྲའི་སྒོ་ནས་གསུམ་ཡོད་པ་དེ་ལ་ཐམས་ཅད་ཤེས་པ་ཉིད་ལ་སྡེ་ཚན་བདུན་གྱི་དང་པོར་དངོས་པོ་ལ་ཡོངས་སུ་རྟོག་པའི་ལམ་འཆད་དེ། ལམ་ལ་འཇུག་པའི་ཐོག་མ་ཡིན་པས་སོ།

།ཞེས་མཚམས་སྦྱར་ནས། དངོས་ཀྱི་དོན་ནི། ཚོགས་ལམ་ཆུང་ངུ་པས་དམིགས་པ་ལུས་དང༌། ཚོར་བ་དང༌། སེམས་དང༌།

ཆོས་གང་རུང་ལ་དམིགས་ནས་རྣམ་པ་རང་གི་མཚན་ཉིད་མི་གཙང་བ་སོཌ་བཞི་པོ་གང་རུང་དང་སྤྱིའི་མཚན་ཉིད་ཆོས་ཀྱི་བདག་མེད་ཀྱིས་ཡོངས་སུ་བརྟགས་ནས་སྒོམ་པའི་དྲན་པ་ཉེ་བར་གཞག་པའི་རྣམ་པ་བཞི་ཆོས་ཅན། དངོས་པོ་ལ་ཡོངས་སུ་རྟོག་པའི་ལམ་ཡིན་ཏེ། ལུས་སོགས་རང་སྤྱིའི་མཚན་ཉིད་ཀྱིས་བརྟགས་ནས་སྒོམ་པའི་ཚོགས་ལམ་ཆུང་ངུའི་མངོན་རྟོགས་ཡིན་པས་སོ། །ཚོགས་ལམ་ཆུང་ངུའི་སྐབས་སུ་དྲན་ཉེ་བཞི་བསྒོམས་པ་ཆོས་ཅན། དགོས་པ་ཡོད་དེ། བདེན་པ་བཞི་ལ་འཇུག་པར་བྱ་བའི་ཆེད་ཡིན་པའི་ཕྱིར། གཉིས་པ་ ( རྩོལ་བ་ལས་བྱུང་བ་ ) ནི། འགྲེལ་པ། དེའི་འོག་ཏུ་ཞུགས་པ་ལ་བརྩོན་འགྲུས་འབྱུང་བས་རྩོལ་བ་ལས་བྱུང་བའི་ལམ་ལ། མི་དགེ་བ་དང་དགེ་བ་སྐྱེས་པ་དང༌། མ་སྐྱེས་པ་དག་གོ་རིམ་བཞིན་དུ་ཡང་དག་པར་སྤོང་བ་དང༌། མི་བསྐྱེད་པ་དང༌། སྤེལ་བ་དང༌། བསྐྱེད་པའི་རྒྱུའི་བརྩོན་འགྲུས་ཡང་དག་པར་སྤོང་བའི་རྣམ་པ་བཞིའོ།། འགྲེལ་པའི་སྦྱོར་ཊཱིཀ དངོས་པོ་ལ་ཡོངས་སུ་རྟོག་པའི་ལམ་དེའི་འོག་ཏུ་རྩོལ་བ་ལས་བྱུང་བའི་ལམ་འཆད་དེ། བདེན་བཞི་ལ་ཞུགས་པ་ལས་བླང་དོར་ལ་སྤྲོ་བའི་བརྩོན་འགྲུས་འབྱུང་བས་སོ།། ཚོགས་ལམ་འབྲིང་པོ་པས་གོ་རིམ་བཞིན་དུ་མི་དགེ་བ་སྐྱེས་པ་ཡང་དག་པར་སྤོང་བ་དང༌། མ་སྐྱེས་པ་དག་མི་སྐྱེད་པར་བྱེད་པ་དང༌། དགེ་བ་སྐྱེས་པ་སྤེལ་བ་དང༌། དེ་མ་སྐྱེས་པ་དག་སྐྱེད་པར་བྱེད་པའི་རྒྱུའི་བརྩོན་འགྲུས་མཚུངས་ལྡན་དང་བཅས་པའི་ཡང་དག་པར་སྤོང་བའི་རྣམ་པ་བཞི་ཆོས་ཅན། རྩོལ་བ་ལས་བྱུང་བའི་ལམ་ཡིན་ཏེ། དགེ་སྡིག་ལ་བླང་དོར་ཚུལ་བཞིན་དུ་བྱེད་པའི་ཚོགས་ལམ་འབྲིང་གི་མངོན་རྟོགས་ཡིན་པས་སོ།། གསུམ་པ་ ( ཏིང་ངེ་འཛིན་སྦྱོང་བ་ ) ནི། འགྲེལ་པ། བརྩོན་འགྲུས་དང་ལྡན་པ་ནི་སེམས་ལས་སུ་རུང་བ་ཉིད་དུ་བྱེད་པས། ཏིང་ངེ་འཛིན་ཡོངས་སུ་སྦྱོང་བའི་ལམ་ལ། འདུན་པ་དང༌། བརྩོན་འགྲུས་དང༌། སེམས་དང༌། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པའི་རྣམ་པ་བཞིའོ།།

འགྲེལ་པའི་སྦྱོར་ཊཱིཀ རྩོལ་བ་ལས་བྱུང་བའི་ལམ་གྱི་འོག་ཏུ་ཏིང་ངེ་འཛིན་ཡོངས་སུ་སྦྱོང་བའི་ལམ་འཆད་དེ། བརྩོན་འགྲུས་དང་ལྡན་པ་ནི་སེམས་ལས་སུ་རུང་བ་ཉིད་དུ་བྱེད་པས་སོ།། ཚོགས་ལམ་ཆེན་པོ་པས་འདུན་པའི་ཏིང་ངེ་འཛིན་དང༌། བརྩོན་འགྲུས་ཀྱི་ཏིང་ངེ་འཛིན་དང༌། སེམས་ཀྱི་ཏིང་ངེ་འཛིན་དང༌། སྤྱོད་པའི་ཏིང་ངེ་འཛིན་རྣམས་ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་དང་ལྡན་པར་ཉམས་སུ་ལེན་པའི་རྫུ་འཕྲུལ་གྱི་རྐང་པའི་རྣམ་པ་བཞི་ཆོས་ཅན། ཏིང་ངེ་འཛིན་ཡོངས་སུ་སྦྱོང་བའི་ལམ་ཡིན་ཏེ། སྤོང་བའི་འདུ་བྱེད་བརྒྱད་དང་ལྡན་པའི་ཚོགས་ལམ་ཆེན་པོའི་མངོན་རྟོགས་ཡིན་པས་སོ།། བཞི་པ་ ( མངོན་པར་རྟོགས་པར་སྦྱོར་བ་ ) ནི། འགྲེལ་པ། སེམས་ཡོངས་སུ་སྦྱང་བ་བྱས་པ་ལ་དྲོ་བ་དང་རྩེ་མོའི་སྦྱོར་བ་འབྱུང་བས་མངོན་པར་རྟོགས་པར་སྦྱོར་བའི་ལམ་ལ། དྲོ་བ་དང༌། རྩེ་མོའི་ངོ་བོ་ཉིད། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོའི་རྣམ་པ་ལྔའོ།། འགྲེལ་པའི་སྦྱོར་ཊཱིཀ དེའི་འོག་ཏུ་མངོན་པར་རྟོགས་པར་སྦྱོར་བའི་ལམ་འཆད་དེ། སེམས་ཡོངས་སུ་སྦྱང་བ་བྱས་པ་ལས་དྲོ་བ་དང་རྩེ་མོའི་སྦྱོར་བ་འབྱུང་བས་སོ།། སྦྱོར་ལམ་དྲོ་བ་དང༌། རྩེ་མོ་གང་རུང་གི་ངོ་བོ་ཉིད་དུ་གྱུར་པའི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོའི་རྣམ་པ་ལྔ་ཆོས་ཅན། མངོན་པར་རྟོགས་པར་སྦྱོར་བའི་ལམ་ཡིན་ཏེ། དྲོད་རྩེ་གང་རུང་གི་མངོན་རྟོགས་ཡིན་པས་སོ།། ལྔ་པ་ ( མངོན་པར་རྟོགས་པར་འབྲེལ་བ་ ) ནི། འགྲེལ་པ། དྲོ་བ་ལ་སོགས་པ་ཐོབ་པ་ལ་བཟོད་པ་དང༌། ཆོས་ཀྱི་མཆོག་འབྱུང་བས་མངོན་པར་རྟོགས་པ་དང་འབྲེལ་བའི་ལམ་ལ། བཟོད་པ་དང་ཆོས་མཆོག་གི་ངོ་བོ་ཉིད། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་སྟོབས་ཀྱི་རྣམ་པ་ལྔའོ།། འགྲེལ་པའི་སྦྱོར་ཊཱིཀ

དེའི་འོག་ཏུ་མངོན་པར་རྟོགས་པ་དང་འབྲེལ་བའི་ལམ་འཆད་དེ། དྲོ་བ་དང་ལ་སོགས་པས་རྩེ་མོ་ཐོབ་པ་ལ་བཟོད་པ་དང་ཆོས་ཀྱི་མཆོག་འབྱུང་བས་སོ།། སྦྱོར་ལམ་བཟོད་པ་དང་ཆོས་མཆོག་གང་རུང་གི་ངོ་བོ་ཉིད་དུ་གྱུར་པའི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་སྟོབས་ཀྱི་རྣམ་པ་ལྔ་ཆོས་ཅན། མངོན་པར་རྟོགས་པ་དང་འབྲེལ་བའི་ལམ་ཡིན་ཏེ། བཟོད་མཆོག་གང་རུང་གི་མངོན་རྟོགས་ཡིན་པས་སོ།། དྲུག་པ་ ( མངོན་པར་རྟོགས་པ་ ) ནི། འགྲེལ་པ། དྲོ་བ་ལ་སོགས་པ་བཞི་རྟོགས་པ་ལ་བདེན་པ་མཐོང་བའི་ལམ་འབྱུང་བས། མངོན་པར་རྟོགས་པའི་ལམ་ལ་དྲན་པ་དང༌། ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་རྣམ་པ་བདུན་ནོ།། འགྲེལ་པའི་སྦྱོར་ཊཱིཀ དེའི་འོག་ཏུ་མངོན་པར་རྟོགས་པའི་ལམ་འཆད་དེ། དྲོ་བ་ལ་སོགས་པ་བཞི་རྟོགས་པ་ལ་བདེན་པ་མཐོང་བའི་ལམ་འབྱུང་བས་སོ།། མཐོང་ལམ་པའི་རྒྱུད་ཀྱི་དྲན་པ་ཡང་དག་བྱང་ལག་དང༌། ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་དུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་རྣམ་པ་བདུན་ནི་ཆོས་ཅན། མངོན་པར་རྟོགས་པའི་ལམ་ཡིན་ཏེ། བདེན་པ་མངོན་སུམ་དུ་གསར་དུ་རྟོགས་པའི་མངོན་རྟོགས་ཡིན་པས་སོ།། བདུན་པ་ ( རྣམ་དག་ངེས་འབྱིན་གྱི་ལམ་ ) ནི། འགྲེལ་པ། བདེན་པ་མཐོང་བ་ཡོངས་སུ་ཤེས་པ་ལ་སྒོམ་པའི་ལམ་འབྱུང་བས། རྣམ་པར་དག་པར་ངེས་པར་འབྱིན་པའི་ལམ་ལ་ཡང་དག་པའི་ལྟ་བ་དང༌། རྟོག་པ་དང༌། ངག་དང༌། ལས་ཀྱི་མཐའ་དང༌། འཚོ་བ་དང༌། རྩོལ་བ་དང༌། དྲན་པ་དང༌། ཏིང་ངེ་འཛིན་འཕགས་པའི་ལམ་ཡན་ལག་བརྒྱད་ཀྱི་རྣམ་པ་བརྒྱད་དེ། འགྲེལ་པའི་སྦྱོར་ཊཱིཀ དེའི་འོག་ཏུ་རྣམ་པར་དག་པར་ངེས་པར་འབྱིན་པའི་ལམ་འཆད་དེ། བདེན་པ་མཐོང་བ་ཡོངས་སུ་ཤེས་པ་ལ་སྒོམ་པའི་ལམ་འབྱུང་བས་སོ།།

སྒོམ་ལམ་པའི་རྒྱུད་ཀྱི་ཡང་དག་པའི་ལྟ་བ་འཕགས་ལག་དང༌། དེ་བཞིན་དུ་རྟོག་པ་དང༌། ངག་དང༌། ལས་ཀྱི་མཐའ་དང༌། འཚོ་བ་དང༌། རྩོལ་བ་དང༌། དྲན་པ་དང༌། ཡང་དག་པའི་ཏིང་ངེ་འཛིན་འཕགས་པའི་ལམ་ཡན་ལག་བརྒྱད་ཀྱི་རྣམ་པ་བརྒྱད་ཆོས་ཅན། རྣམ་དག་ངེས་འབྱིན་གྱི་ལམ་ཡིན་ཏེ། བདེན་པ་མངོན་སུམ་དུ་མཐོང་ཟིན་སྒོམ་པར་བྱེད་པའི་རྗེས་ལ་མངོན་རྟོགས་ཡིན་པས་སོ།། གཉིས་པ་བསྡུ་བ་ནི། འགྲེལ་པ། དེ་ལྟར་ན་སློབ་མ་རྣམས་ལ་ཀུན་ཤེས་པ་ཉིད་ཀྱི་ལམ་གྱི་རྟེན་ཅན་ཀྱི་རྣམ་པ་སུམ་ཅུ་རྩ་བདུན་ཡིན་ནོ།། འགྲེལ་པའི་སྦྱོར་ཊཱིཀ སློབ་མ་ཉན་ཐོས་རྣམས་ལ་ཡོད་པའི་ཀུན་ཤེས་པ་ཉིད་ཀྱི་ལམ་གྱི་རྟེན་ཅན་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ནི་ཆོས་ཅན། སུམ་ཅུ་རྩ་བདུན་ཡིན་ཏེ། སངས་འཕགས་ཀྱི་བྱང་ཕྱོགས་སོ་བདུན་ཡོད་པ་དེ་ལྟར་ནའི་ཕྱིར། གཉིས་པ་ལམ་ཤེས་ཀྱི་རྣམ་པ་ལ། བཤད། བསྡུ་གཉིས་ལས། དང་པོ་ལ། གཉེན་པོའི་ལམ། སྤྲུལ་བའི་ལམ། བདེར་གནས་ཀྱི་ལམ། འཇིག་རྟེན་ལས་འདས་པའི་ལམ། སྤོང་བའི་ལམ། སངས་རྒྱས་ཉིད་ཀྱི་ལམ་དང་དྲུག་ལས། དང་པོ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། ལམ་ཤེས་པ་ཉིད་ལ་གཉེན་པོའི་ལམ། ལྟ་བས་བྱས་པའི་གཉེན་པོ་དང༌། དེའི་རྒྱུ་མཚན་གྱི་རྣམ་པར་རྟོག་པའི་གཉེན་པོ་དང༌། ཁམས་གསུམ་པ་ལ་སྨོན་པའི་གཉེན་པོ་ཞེས་བྱ་བ་དེ་ལྟ་བུའི་ངོ་བོ་ཉིད་ལ་གོ་རིམ་བཞིན་དུ་སྟོང་པ་དང༌། བདག་མེད་པའི་རྣམ་པའི་ངོ་བོ་ཉིད་ནི་རྣམ་པར་ཐར་པའི་སྒོ་དང་པོའོ། །འགོག་པ་དང༌། ལམ་གྱི་བདེན་པའི་རྣམ་པའི་ངོ་བོ་ཉིད་ནི་གཉིས་པའོ། །མི་རྟག་པ་དང༌། སྡུག་བསྔལ་བ་དང༌། ཀུན་འབྱུང་བདེན་པའི་རྣམ་པའི་ངོ་བོ་ཉིད་ནི་གསུམ་པ་སྟེ། འགྲེལ་པའི་སྦྱོར་ཊཱིཀ ལམ་ཤེས་པ་ཉིད་ཀྱི་རྣམ་པ་ལ་ནང་སེལ་དུ་དྲུག་ལས་དང་པོ་ལ་རྟགས་ཆོས་དོན་གསུམ་གོ་རིམ་བཞིན་དུ་སྦྱར་ན། རྣམ་པར་ཐར་པའི་སྒོ་དང་པོ་སྟོང་པ་ཉིད་ཀྱི་ངོ་བོ་སྟོང་པ་དང་བདག་མེད་པ་རྟོགས་པའི་རྣམ་པའི་ངོ་བོ་ཉིད་ནི་ཆོས་ཅན།

གཉེན་པོའི་ལམ་ཡིན་ཏེ། ཕུང་པོ་ལ་བདག་ཏུ་ལྟ་བ་དང་ལྟ་བ་དེས་བྱས་པ་བདག་གི་བར་ལྟ་བའི་གཉེན་པོ་ཡིན་པས་སོ།། རྣམ་པར་ཐར་པའི་སྒོ་གཉིས་པ་མཚན་མ་མེད་པའི་ངོ་བོ་འགོག་པ་དང་མཚན་རྟོག་སེལ་བྱེད་ལམ་གྱི་བདེན་པ་རྟོགས་པའི་རྣམ་པའི་ངོ་བོ་ཉིད་ནི་ཆོས་ཅན། བསལ་བ་སྔར་བཞིན། ལྟ་བ་དེའི་རྒྱུའི་མཚན་མ་ཅན་གྱི་རྣམ་པར་རྟོག་པའི་གཉེན་པོ་ཡིན་པས་སོ།། རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་ཆོས་མི་རྟག་པ་དང་སྡུག་བསྔལ་བ་དང་ཀུན་འབྱུང་བའི་བདེན་པ་རྟོགས་པའི་རྣམ་པའི་ངོ་བོ་ཉིད་ནི་ཆོས་ཅན། བསལ་བ་སྔར་བཞིན། ཁམས་གསུམ་ལ་བླང་བྱར་སྨོན་པ་ཞེས་བྱ་བ་སྤང་བྱ་དེ་ལྟ་བུའི་གཉེན་པོའི་ངོ་བོ་ཉིད་ཡིན་པས་སོ།། གཉིས་པ་ ( བསྡུ་ ) ནི། འགྲེལ་པ། དེ་ལྟར་ན་རྣམ་པར་ཐར་པའི་སྒོ་གསུམ་གྱི་རྣམ་པ་གསུམ་མོ།། འགྲེལ་པའི་སྦྱོར་ཊཱིཀ བཤད་མ་ཐག་པ་དེ་ལྟར་ན་རྣམ་པར་ཐར་པའི་སྒོ་གསུམ་གྱི་ཏིང་ངེ་འཛིན་རྣམ་པ་གསུམ་མོ།། གཉིས་པ་སྤྲུལ་ལམ་ནི། འགྲེལ་པ། སྤྲུལ་པའི་ལམ་ལ། གཟུགས་ཀྱི་འདུ་ཤེས་རྣམ་པར་མ་བཤིག་པ་དང་རྣམ་པར་བཤིག་པའི་ཕྱིར། གོ་རིམ་བཞིན་དུ་ནང་གཟུགས་ཅན་དང་གཟུགས་ཅན་མ་ཡིན་པས་ཕྱིར་རོལ་གྱི་གཟུགས་རྣམས་ལ་ལྟའོ་ཞེས་བྱ་བ་སྤྲུལ་པའི་སྒྲིབ་པའི་གཉེན་པཽར་རྣམ་པར་ཐར་པ་འདི་གཉིས་དང༌། གཟུགས་སྡུག་པ་དང་མི་སྡུག་པ་སྤྲུལ་པ་ལ་གོ་རིམ་བཞིན་དུ་དགའ་བ་དང་མི་དགའ་བའི་ཀུན་ནས་ཉོན་མོངས་པ་དེ་དག་གི་གཉེན་པོར་སྡུག་པའི་རྣམ་པར་ཐར་པའི་སྒོ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ། །ཞེས་བྱ་བ་རྣམ་པར་ཐར་པ་གཅིག་སྟེ། དེ་ལྟར་ན་རྣམ་པར་ཐར་པའི་སྒོ་རྣམ་པ་གསུམ་མོ།། འགྲེལ་པའི་སྦྱོར་ཊཱིཀ སྤྲུལ་པའི་ལམ་ལ་ཆོས་ཅན། རྣམ་པར་ཐར་པའི་སྒོ་ནས་དབྱེ་ན་རྣམ་པ་གསུམ་མོ་སྟེ་གཟུགས་ཀྱི་འདུ་ཤེས་བཤིག་མ་བཤིག་དང་གཟུགས་ཅན་ཡིན་མིན་གོ་རིམ་བཞིན་དུ་སྦྱར་ན། རང་ལ་གཟུགས་ཀྱི་འདུ་ཤེས་རྣམ་པར་མ་བཤིག་པའི་ཕྱིར་ནང་གཟུགས་ཅན་དུ་མོས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་ཆེ་ཆུང་དང༌།

མཛེས་མི་མཛེས་སྣ་ཚོགས་སུ་སྤྲུལ་ནས་ལྟའོ་ཞེས་བྱ་བ་སྤྲུལ་པའི་སྒྲིབ་པ་སྤྱིའི་གཉེན་པོར་དང༌། ཁྱད་པར་དུ་སྤྲུལ་པ་པོ་རང་ཉིད་སྣང་བཞིན་དུ་སྤྲུལ་པ་སྟོན་ནུས་པའི་ཆེད་དུ་བསྒོམ་པར་བྱ་བ་གཟུགས་ཅན་གཟུགས་ལ་ལྟ་བའི་རྣམ་ཐར་དང༌། རང་ལ་གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་ནང་གཟུགས་ཅན་མ་ཡིན་པར་མོས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་ཆེ་ཆུང་དང༌། མཛེས་མི་མཛེས་སྣ་ཚོགས་སུ་སྤྲུལ་ནས་ལྟའོ་ཞེས་བྱ་བ་སྤྲུལ་པའི་སྒྲིབ་པ་སྤྱིའི་གཉེན་པོར་དང་ཁྱད་པར་དུ་སྤྲུལ་པ་པོ་རང་ཉིད་མི་སྣང་བའི་ཚུལ་གྱིས་སྤྲུལ་པ་སྟོན་ནུས་པའི་ཆེད་དུ་བསྒོམ་པར་བྱ་བ་གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་གཅིག་སྟེ་རྣམ་པར་ཐར་པ་འདི་གཉིས་དང༌། སྡུག་མི་སྡུག་དང་དགའ་མི་དགའ་གོ་རིམ་བཞིན་དུ་སྦྱར་ན། གཟུགས་སྡུག་པ་སྤྲུལ་པ་ལ་དགའ་བ་དང་མི་སྡུག་པ་སྤྲུལ་པ་ལ་མི་དགའ་བའི་ཀུན་ནས་ཉོན་མོངས་པའི་མིང་ཅན་དེ་དག་གི་གཉེན་པོར་སྦྱོར་བའི་ཚེ་སྡུག་མི་སྡུག་ཕན་ཚུན་ལྟོས་པ་དང་རྗེས་འབྲེལ་གྱི་འདུ་ཤེས་དང་དངོས་གཞིའི་ཚེ་རོ་གཅིག་པའི་འདུ་ཤེས་ཀྱིས་སྡུག་པའི་རྣམ་པར་ཐར་པའི་སྒོ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ་ཞེས་བྱ་བའི་ཁྱད་པར་དུ་སྡུག་པའི་རྣམ་པར་ཐར་པ་གཅིག་སྟེ་དེ་ལྟར་ནའི་ཕྱིར། སྒོ་ཞེས་པ་འབུམ་ཕྲག་གསུམ་པ་མ་དག་པར་བཞེད་ཅེས་རོང་ཊཱིཀ་ལས་འབྱུང་ཞིང༌། དགའ་མི་དགའ་འདོད་མི་འདོད་ལ་དེར་གསུངས་པ་དང༌། འཕགས་པ་རྣམས་འདི་ལ་ལན་མང་དུ་གནས་པས་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ་ཞེས་གསུངས་པས་ཀྱང་ངོ༌།། གསུམ་པ་བདེར་གནས་ཀྱི་ལམ་ནི། འགྲེལ་པ། མཐོང་བའི་ཆོས་ལ་བདེ་བར་གནས་པའི་ལམ་ལ། ཐར་པ་དང་མཐུན་པར་གནས་པའི་ལམ་གྱི་རང་བཞིན་ལ། གཟུགས་མེད་པའི་སྙོམས་པར་འཇུག་པའི་རྣམ་པ་བཞི་དང༌། ཞི་བར་གནས་པའི་ལམ་གྱི་རང་བཞིན་ལ། འདུ་ཤེས་དང་ཚོར་བ་འགོག་པའི་རྣམ་པ་གཅིག་སྟེ།

དེ་ལྟར་ན་རྣམ་པ་ལྔའོ།། འགྲེལ་པའི་སྦྱོར་ཊཱིཀ བྱང་འཕགས་ཀྱི་མཐོང་བའི་ཆོས་ལ་བདེ་བར་གནས་པའི་ལམ་ཆོས་ཅན། ཁྱོད་ལ་དབྱེ་ན་རྣམ་པ་ལྔའོ་སྟེ། ཐར་པ་དང་མཐུན་པར་གནས་པའི་ལམ་གྱི་རང་བཞིན་ལ་ཞི་བ་རོ་མྱང་གི་སྒྲིབ་པ་ལས་གྲོལ་བའི་རྣམ་ཐར་གྱི་ངོ་བོར་གྱུར་པ་གཟུགས་མེད་པའི་སྙོམས་པར་འཇུག་པའི་རྣམ་པ་བཞི་དང༌། ཞི་བར་གནས་པའི་ལམ་གྱི་རང་བཞིན་ལ་འདུ་ཤེས་དང་ཚོར་བ་འགོག་པའི་རྣམ་ཐར་གྱི་རྣམ་པ་གཅིག་ཡོད་དེ། དེ་ལྟར་ནའོ།། བཞི་པ་འཇིག་རྟེན་ལས་འདས་པའི་ལམ་ནི། འགྲེལ་པ། འཇིག་རྟེན་ལས་འདས་པའི་ལམ་ལ་བསམ་གཏན་བཞི་དང་གཟུགས་མེད་པ་དང་འགོག་པའི་སྙོམས་པར་འཇུག་པ་དག་སྟེ་དགུའོ།། འགྲེལ་པའི་སྦྱོར་ཊཱིཀ བྱང་འཕགས་ཀྱི་རྒྱུད་ཀྱི་འཇིག་རྟེན་ལས་འདས་པའི་ལམ་ཆོས་ཅན། ཁྱོད་ལ་དབྱེ་ན་དགུའོ་སྟེ། བསམ་གཏན་བཞི་དང༌། གཟུགས་མེད་པ་བཞི་དང༌། འགོག་པའི་སྙོམས་པར་འཇུག་པ་དག་སྟེ་དགུ་ཡོད་པས་སོ། །སྔ་མ་རྣམས་དང་ཁྱད་པར་ནི་ངོ་སྐལ་གྱི་སྒྲིབ་པ་ལས་གྲོལ་མ་གྲོལ་ཏེ། དེ་ལས་གྲོལ་བའི་ཆ་ནས་རྣམ་ཐར་དུ་འཇོག་གོ། ངག་དོན། བྱང་འཕགས་ཀྱི་སྙོམས་འཇུག་དགུ་པོ་ཆོས་ཅན། འཇིག་རྟེན་ལས་འདས་པའི་ལམ་ཡིན་ཏེ། འཕགས་པའི་ཟག་མེད་ཀྱི་སྙོམས་འཇུག་ཡིན་པའི་ཕྱིར། ལྔ་པ་སྤོང་བའི་ལམ་ནི། འགྲེལ་པ། སྤོང་བའི་ལམ་ལ། བར་ཆད་མེད་པའི་ལམ་གྱི་རྣམ་པ་བདེན་པ་བཞིས་བསྡུས་པ་ཉོན་མོངས་པ་དང་མི་ལྡན་པའི་མཚན་ཉིད་བཞིའོ།། འགྲེལ་པའི་སྦྱོར་ཊཱིཀ ཡུལ་བདེན་པ་བཞིས་བསྡུས་པ་ངོ་བོ་ཀུན་ནས་ཉོན་མོངས་པ་དང་མི་ལྡན་པའི་མཚན་ཉིད་ཅན་བཟོད་པ་བཞི་ཆོས་ཅན། སྤོང་བའི་ལམ་ཡིན་ཏེ། བར་ཆད་མེད་པའི་ལམ་ཡིན་པས་སོ།། དྲུག་པ་སངས་རྒྱས་ཉིད་ཀྱི་ལམ་ནི། འགྲེལ་པ། སངས་རྒྱས་ཉིད་ཀྱི་ལམ་ལ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྣམ་པ་བཅུ་སྟེ། འགྲེལ་པའི་སྦྱོར་ཊཱིཀ སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྣམ་པ་བཅུ་ཆོས་ཅན། སངས་རྒྱས་ཉིད་ཀྱི་ལམ་ཡིན་ཏེ།

བླ་མེད་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་ཡིན་པས་སོ།། གཉིས་པ་དོན་བསྡུ་བ་ནི། འགྲེལ་པ། དེ་ལྟར་ན་བྱང་ཆུབ་སེམས་དཔའ་རྣམས་ལ་ལམ་ཤེས་ཉིད་ཀྱི་ལམ་གྱི་རྟེན་ཅན་གྱི་རྣམ་པ་སུམ་ཅུ་རྩ་བཞིའོ།། འགྲེལ་པའི་སྦྱོར་ཊཱིཀ བྱང་ཆུབ་སེམས་དཔའ་རྣམས་ལ་ལམ་ཤེས་པ་ཉིད་ཀྱི་ལམ་གྱི་རྟེན་ཅན་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ནི་ཆོས་ཅན། སུམ་ཅུ་རྩ་བཞི་ཡིན་ཏེ། གཉེན་ལམ་གསུམ་སྤྲུལ་ལམ་གསུམ་བདེར་གནས་ལྔ་འདས་ལམ་དགུ་སྤོང་ལམ་བཞི་སངས་རྒྱས་ཀྱི་ལམ་བཅུ་རྣམས་ཡོད་པ་དེ་ལྟར་ནའོ།། གསུམ་པ་རྣམ་མཁྱེན་གྱི་རྣམ་པ་ལ། བསྟན། བཤད། བསྡུ་གསུམ་ལས། དང་པོ་ནི། འགྲེལ་པ། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི་ཤིན་ཏུ་ཕུལ་དུ་བྱུང་བའི་ཕྱིར། ཐུན་མོང་མ་ཡིན་པའི་ལམ་གཅིག་པུ་ཁོ་ན་ཡིན་ཏེ། འགྲེལ་པའི་སྦྱོར་ཊཱིཀ སྟོབས་སོགས་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་སོ་དགུ་ནི་ཆོས་ཅན། འཕཌ་པ་གཞན་དང་ཐུན་མོང་མ་ཡིན་པའི་ལམ་གཅིག་པུ་ཁོ་ན་ཡིན་ཏེ། འཕཌ་པ་གཞན་རྒྱུད་ལས་རིགས་འདྲ་ཤིན་ཏུ་ཕུལ་དུ་བྱུང་བའི་མཁྱེན་པ་ཡིན་པས་སོ།། གཉིས་པ་

( བཤད་ ) ལ། ཡོན་ཏན་གྱི་དབྱེ་བ་དང༌། ཡེ་ཤེས་ཀྱི་རང་བཞིན་གཉིས་ལས། དང་པོ་ལ། སྟོབས། མི་འཇིགས་པ། སོ་སོ་ཡང་དག་རིག །མ་འདྲེས་པའི་ཆོས་དང་བཞི་ལས། དང་པོ་ནི། འགྲེལ་པ། དེ་ལ་ནི་གནས་དང་གནས་མ་ཡིན་པ་དང༌། ལས་ཀྱི་རྣམ་པར་སྨིན་པ་དང༌། མོས་པ་སྣ་ཚོགས་དང༌། འཇིག་རྟེན་གྱི་ཁམས་དུ་མ་དང༌། དབང་པོ་མཆོག་དང་མཆོག་མ་ཡིན་པ་དང༌། ཐམས་ཅད་དུ་འགྲོ་བའི་ལམ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང་སྐྱེ་བ་དང༌། ཟག་པ་ཟད་པ་མཁྱེན་པའི་སྟོབས་ཀྱི་རྣམ་པར་བཅུ་དང༌། འགྲེལ་པའི་སྦྱོར་ཊཱིཀ རྣམ་པ་སོ་དགུ་ཡོད་པ་དེ་ལ་ནི། སངས་རྒྱས་ཀྱི་སྟོབས་ཀྱི་རྣམ་པ་ཆོས་ཅན། བཅུ་ཡོད་དེ། དགེ་སྡིག་ལས་འབྲས་བུ་ཡིད་དུ་འོང་མི་འོང་འབྱིན་པ་གནས་དང་བཟློག་པ་གནས་མ་ཡིན་པ་མཁྱེན་པའི་སྟོབས་དང༌། ཟག་བཅས་ཀྱི་ལས་ཀྱི་རྣམ་པར་སྨིན་པ་སྣ་ཚོགས་མཁྱེན་པའི་དང༌། སེམས་ཅན་གྱི་བསམ་སྦྱོར་འཇུག་ཚུལ་མོས་པ་སྣ་ཚོགས་མཁྱེན་པ་དང༌། འཇིག་རྟེན་གྱི་ཁམས་ཀྱི་རིགས་དང་དེ་འཇིག་ཆགས་སོགས་ཀྱི་དབྱེ་བ་དུ་མ་མཁྱེན་པ་དང༌། དབང་པོ་མཆོག་རྣོན་པོ་དང་མཆོག་མ་ཡིན་པ་བརྟུལ་པོ་སོགས་ཀྱི་རབ་དབྱེ་མཁྱེན་པ་དང༌། བྱང་ཆུབ་གསུམ་པོ་ཐམས་ཅད་དུ་འགྲོ་བའི་ལམ་གྱི་རྣམ་པ་མ་ལུས་པ་མཁྱེན་པ་དང༌། བསམ་གཏན་དང་སྙོམས་འཇུག་གི་རབ་དབྱེ་སོགས་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པ་དང༌། ཚེ་རབས་སྔ་མའི་གནས་ཚུལ་སྔོན་གྱི་གནས་རྗེས་སུ་དྲན་པ་དང༌། སེམས་ཅན་ཐམས་ཅད་འཆི་འཕོ་བ་དང་སྐྱེ་བའི་ཚུལ་མ་ལུས་པ་མཁྱེན་པ་དང༌། ཟག་པ་ཟད་པའི་ངོ་བོ་དང་དེ་ཟད་པའི་ཐབས་མ་ལུས་པ་མཁྱེན་པའི་སྟོབས་རྣམས་སུ་ཡོད་པས་སོ།། གཉིས་པ་ ( མི་འཇིགས་པ་ ) ནི། འགྲེལ་པ། ང་ནི་སངས་རྒྱས་སོ་ཞེས་བདག་ཉིད་ཞལ་གྱིས་འཆེས་པ་དང༌། འདོད་ཆགས་ལ་སོགས་པ་བར་ཆད་བྱེད་པ་ཉིད་དུ་བརྗོད་པ་དང༌། ཐམས་ཅད་ཤེས་པ་ཉིད་ལ་སོགས་པའི་ལམ་ངེས་པར་འབྱུང་བ་ཉིད་དུ་རབ་ཏུ་བསྟན་པ་དང༌།

བདག་ཉིད་ཀྱི་ཟག་པ་ཟད་པ་ཉིད་དུ་ཞལ་གྱིས་བཞེས་པ་ལ་རྒོལ་བ་པོ་མེད་པས་མི་འཇིཌ་པའི་རྣམ་པ་བཞི་དང༌། འགྲེལ་པའི་སྦྱོར་ཊཱིཀ སངས་རྒྱས་ཀྱི་མི་འཇིགས་པའི་རྣམ་པ་ཆོས་ཅན། བཞི་ཡོད་དེ། ང་ནི་སངས་རྒྱས་སོ་ཞེས་བདག་ཉིད་ཀྱི་རྟོགས་པ་ཕུན་ཚོགས་སུ་ཞལ་གྱིས་བཞེས་པ་ལ་རྒོལ་བ་པོ་མེད་པ་དང༌། བདག་ཉིད་ཀྱི་ཟག་པ་ཐམས་ཅད་ཟད་དོ་ཞེས་སྤངས་པ་ཕུན་ཚོགས་ཉིད་དུ་ཞལ་གྱིས་བཞེས་པ་ལ་རྒོལ་བ་པོ་མེད་པ་སྟེ་རང་དོན་གྱི་དམ་བཅའ་གཉིས་དང༌། གཞན་ལ་འདོད་ཆགས་ལ་སོགས་པས་ཐར་པ་ལ་དང་ཤེས་སྒྲིབ་ཀྱིས་ཐམས་ཅད་མཁྱེན་པ་ལ་བར་ཆད་བྱེད་པ་ཉིད་དུ་བརྗོད་པ་ལ་རྒོལ་བ་པོ་མེད་པ་དང༌། གཞན་ལ་ཐམས་ཅད་ཤེས་པ་ཉིད་ལ་སོགས་པའི་ལམ་བྱང་ཆུབ་ཏུ་ངེས་པར་འབྱུང་བ་ཉིད་དུ་རབ་ཏུ་བསྟན་པ་ལ་རྒོལ་བ་པོ་མེད་པ་སྟེ་གཞན་དོན་གྱི་དམ་བཅའ་གཉིས་རྣམས་ལ་མི་འཇིགས་པ་ཐོབ་པའི་ཡེ་ཤེས་མཐར་ཐུག་རྣམས་སུ་ཡོད་པས་སོ།། གསུམ་པ་ ( སོ་སོ་ཡང་དག་རིག་པ ) ནི། འགྲེལ་པ། རྣམ་གྲངས་དང༌། ཆོས་ཀྱི་མཚན་ཉིད་དང༌། ཡུལ་གྱི་སྐད་དང༌། ཆོས་རབ་ཏུ་དབྱེ་བའི་ཡུལ་ལ་གོ་རིམ་བཞིན་དུ་ཆོས་དང༌། དོན་དང༌། ངེས་པའི་ཚིག་དང༌། སྤོབས་པ་སོ་སོ་ཡང་དག་པར་རིག་པའི་རྣམ་པ་བཞི་དང༌། འགྲེལ་པའི་སྦྱོར་ཊཱིཀ སངས་རྒྱས་ཀྱི་སོ་སོ་ཡང་དག་པར་རིག་པའི་རྣམ་པ་ཆོས་ཅན། བཞི་ཡོད་དེ། ཡུལ་ལ་འཇུག་ཚུལ་གོ་རིམ་བཞིན་དུ་སྦྱར་ན་ཆོས་རྣམས་ཀྱི་མིང་གི་རྣམ་གྲངས་མ་འདྲེས་པར་མཁྱེན་པ་ཆོས་སོ་སོ་ཡང་དག་པར་རིག་པ་དང༌། ཆོས་རྣམས་ཀྱི་རང་སྤྱིའི་མཚན་ཉིད་མ་འདྲེས་པར་མཁྱེན་པ་དོན་སོ་སོ་ཡང་དག་པར་རིག་པ་སྟེ། བཤད་བྱ་མཁྱེན་པ་གཉིས་དང༌། ཡུལ་སོ་སོའི་སྐད་ཇི་ལྟ་བ་བཞིན་ཤེས་པ་ངེས་པའི་ཚིག་སོ་སོ་ཡང་དག་པར་རིག་པ་དང༌། རྫས་ཡོད་བཏགས་ཡོད་སོགས་ཆོས་ཀྱི་རབ་ཏུ་དབྱེ་བ་ཐོགས་མེད་དུ་མཁྱེན་པ་སྤོབས་པ་སོ་སོ་ཡང་དག་པར་རིག་པ་སྟེ་འཆད་བྱེད་མཁྱེན་པ་གཉིས་རྣམས་སུ་ཡོད་པས་སོ།།

བཞི་པ་ ( མ་འདྲེས་པའི་ཆོས་ ) ནི། འགྲེལ་པ། འཁྲུལ་པ་དང༌། ཅ་ཅོ་དང༌། དྲན་པ་ཉམས་པ་དང༌། ཐུགས་མཉམ་པར་མ་བཞག་པ་དང༌། ཐ་དད་པ་ཉིད་ཀྱི་འདུ་ཤེས་པ་དང༌། སོ་སོར་མ་བརྟགས་པའི་བཏང་སྙོམས་མི་མངའ་བའི་རྣམ་པ་དྲུག་དང༌། འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལས་ཉམས་པ་མི་མངའ་བའི་རྣམ་པ་དྲུག་དང༌། སྐུ་དང་གསུང་དང་ཐུགས་ཀྱི་འཕྲིན་ལས་རྣམས་ཡེ་ཤེས་ཀྱི་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའི་རྣམ་པ་གསུམ་དང༌། འདས་པ་དང༌། མ་འོངས་པ་དང༌། ད་ལྟར་བྱུང་བ་ལ༌། མ་ཆགས་མ་ཐོགས་པའི་ཡེ་ཤེས་ཀྱི་རྣམ་པ་གསུམ་སྟེ། དེ་ལྟར་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་རྣམ་པ་དག་དང༌། འགྲེལ་པའི་སྦྱོར་ཊཱིཀ སངས་རྒྱས་ཀྱི་ཆོས་མ་འདྲེས་པའི་ཡེ་ཤེས་ཀྱི་རྣམ་པ་དག་ཆོས་ཅན། དབྱེ་ན་བཅོ་བརྒྱད་ཡོད་དེ། སྐུ་འཁྲུལ་པ་མི་མངའ་བ་དང༌། དེ་བཞིན་དུ་གསུང་ཅ་ཅོ་དང༌། ཐུགས་དྲན་པ་ཉམས་པ་དང༌། ཐུགས་མཉམ་པར་མ་གཞག་པ་དང༌། འཁོར་འདས་ཐ་དད་པ་ཉིད་དུ་གཟུང་ནས་བླང་དོར་གྱི་འདུ་ཤེས་དང༌། སོ་སོར་མ་བརྟགས་པར་གདུལ་བྱ་འདོར་བའི་བཏང་སྙོམས་མི་མངའ་བ་སྟེ་སྤྱོད་པ་མ་འདྲེས་པ་དྲུག་དང༌། འདུན་པ་ལས་ཉམས་པ་མི་མངའ་བ་དང༌། དེ་བཞིན་དུ་བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལས་ཉམས་པ་མི་མངའ་སྟེ་རྟཽགས་པ་མ་འདྲེས་པ་དྲུག་དང༌། སྐུའི་ཕྲིན་ལས་རྣམས་ཡེ་ཤེས་སྔོན་དུ་དང༌། གསུང་གི་ཕྲིན་ལས་རྣམས་དང༌། ཐུགས་ཀྱི་ཕྲིན་ལས་རྣམས་ཀྱང་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་སྟེ་ཕྲིན་ལས་མ་འདྲེས་པ་རྣམ་པ་གསུམ་དང༌། འདས་པ་ལ་མ་ཆགས་མ་ཐོགས་པའི་ཡེ་ཤེས་དང༌། མ་འོངས་པ་ལ་དང༌། ད་ལྟར་བྱུང་བ་ལ་མ་ཆགས་མ་ཐོགས་པའི་ཡེ་ཤེས་དང་ཡེ་ཤེས་མ་འདྲེས་པ་རྣམ་པ་གསུམ་སྟེ་དྲུག་ཚན་གཉིས་དང་གསུམ་ཚན་གཉིས་རྣམས་སུ་ཡོད་པ་དེ་ལྟར་ནའི་ཕྱིར།

གཉིས་པ་ཡེ་ཤེས་ཀྱི་རང་བཞིན་ནི། འགྲེལ་པ། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་དང༌། ཆོས་ཐམས་ཅད་ལ་མངའ་བསྒྱུར་བའི་རང་འབྱུང་དང༌། རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་སངས་རྒྱས་ཉིད་ཀྱི་རྣམ་པ་གསུམ་སྟེ། འགྲེལ་པའི་སྦྱོར་ཊཱིཀ སངས་རྒྱས་ཀྱི་ཐུན་མོང་མ་ཡིན་པའི་ཡེ་ཤེས་ཀྱི་རང་བཞིན་ཆོས་ཅན། དབྱེ་ན་རྣམ་པ་གསུམ་སྟེ། དུས་གསུམ་གྱི་སངས་རྒྱས་ཐམས་ཅད་ཀྱིས་གཞན་དོན་དུ་ཡང་ནས་ཡང་དུ་བཤད་པའི་དེ་བཞིན་ཉིད་རྟོགས་པའི་ཡེ་ཤེས་མཐར་ཐུག་པ་དེ་བཞིན་ཉིད་ཀྱི་རྣམ་པ་དང༌། སློབ་དཔོན་གཞན་ལ་མ་ལྟོས་པར་ཆོས་ཐམས་ཅད་ལ་མངའ་བསྒྱུར་བའི་ཡེ་ཤེས་མཐར་ཐུག་པ་རང་བྱུང་གི་རྣམ་པ་དང༌། ཇི་ལྟ་ཇི་སྙེད་ཀྱི་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་ཡེ་ཤེས་མཐར་ཐུག་པ་སངས་རྒྱས་ཉིད་ཀྱི་རྣམ་པ་རྣམས་སུ་ཡོད་པའི་ཕྱིར། གསུམ་པ་བསྡུ་བ་ནི། འགྲེལ་པ། དེ་ལྟར་ན། སངས་རྒྱས་རྣམས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྟེན་ཅན་གྱི་རྣམ་པ་ནི་སུམ་ཅུ་རྩ་དགུའོ།། འགྲེལ་པའི་སྦྱོར་ཊཱིཀ སངས་རྒྱས་རྣམས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ཐུན་མོང་མ་ཡིན་པའི་ལམ་གྱི་རྟེན་ཅན་གྱི་རྣམ་པ་ནི་ཆོས་ཅན། སུམ་ཅུ་རྩ་དགུའོ་སྟེ། སྟོབས་བཅུ་ནས་སངས་རྒྱས་ཉིད་ཀྱི་རྣམ་པའི་བར་དུ་ཡོད་པ་དེ་ལྟར་ནའོ།། གསུམ་པ་སྤྱིའི་དོན་བསྡུ་ལ། ངོ་བོའི་སྒོ་ནས་སོ་སོའི་དོན་བསྡུ་དང༌། གྲངས་ཀྱི་སྒོ་ནས་ཐུན་མོང་གི་དོན་བསྡུ་གཉིས་ལས། དང་པོ་ནི། འགྲེལ་པ། དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི། ཉན་ཐོས་དང་བྱང་ཆུབ་སེམས་དཔའི་བྱེ་བྲག་གིས། གོ་རིམ་བཞིན་དུ་ཟག་པ་མེད་པ་དང༌། ཟག་པ་དང་བཅས་པ་དག་ཀྱང་ཡིན་ནོ།། ལམ་ཤེས་པ་ཉིད་ཀྱི་རྣམ་པ་ནི། བྱང་ཆུབ་སེམས་དཔའ་རྣམས་ཀྱིས་ཉོན་མོངས་པ་ཤིན་ཏུ་མ་སྤངས་པའི་ཕྱིར་ཟག་པ་དང་བཅས་པ་ཁོ་ན་ཡིན་ནོ༌།། རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་ནི།

ཡང་དག་པར་རྫོགས་པའི་སངས་རྒྱས་ཀྱིས་ཉོན་མོངས་པ་དང་ཤེས་བྱའི་སྒྲིབ་པའི་བག་ཆགས་དང་བཅས་ཏེ་རྣམ་པ་ཐམས་ཅད་དུ་སྤངས་པས་ཆོས་ཐམས་ཅད་ལ་མངའ་བསྒྱུར་བའི་ཕྱིར། ཟག་པ་མེད་པ་ཁོ་ན་དག་ཡིན་ཏེ། འགྲེལ་པའི་སྦྱོར་ཊཱིཀ མཁྱེན་པ་གསུམ་ཡོད་པ་དེ་ལ་གཞི་ཤེས་ཀྱི་རྣམ་པའི་རྟེན་དང་བརྟེན་པ་གོ་རིམ་བཞིན་དུུ་སྦྱར་ན། ཐམས་ཅད་ཤེས་པ་ཉིད་ཀྱི་རྣམ་པ་ཉེར་བདུན་ལ་ནི་ཟག་བཅས་ཟག་མེད་ཀྱི་ཆ་གཉིས་ཀ་ཡོད་པས་ཉན་ཐོས་ལ་སོགས་པའི་རྒྱུད་ལ་ཡོད་པའི་བྱེ་བྲག་གི་རྣམ་པ་དེ་དག་ཆོས་ཅན། ཟག་པ་མེད་པ་ཡིན་ཏེ། མཉམ་གཞག་ཏུ་བསྒོམ་བྱའི་རྣམ་པ་ཡིན་པས་སོ།། བྱང་ཆུབ་སེམས་དཔའི་རྒྱུད་ལ་ཡོད་པའི་བྱེ་བྲག་གི་རྣམ་པ་དེ་དག་ཆོས་ཅན། ཟག་པ་དང་བཅས་པ་དག་ཀྱང་ཡིན་ཏེ། གཞན་དོན་དུ་རྗེས་ཐོབ་ཏུ་ཤེས་བྱའི་རྣམ་པ་ཡིན་པས་སོ།། བྱང་ཆུབ་སེམས་དཔའ་རྣམས་ཀྱི་ཐུགས་རྒྱུད་ཀྱི་ལམ་ཤེས་པ་ཉིད་ཀྱི་རྣམ་པ་སོ་དྲུག་ནི་ཆོས་ཅན། ཟག་པ་དང་བཅས་པ་ཁོ་ན་ཡིན་ཏེ། གཞན་དོན་དུ་སྲིད་པར་སྐྱེ་བ་ལེན་པའི་རྒྱུ་ཉོན་མོངས་པའི་བག་ཆགས་ཤིན་ཏུ་མ་སྤངས་པའི་ཕྱིར། ཡང་དག་པར་རྫོགས་པའི་སངས་རྒྱས་ཀྱི་ཐུགས་རྒྱུད་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་བརྒྱ་དང་བཅུ་ནི་ཆོས་ཅན། ཟག་པ་མེད་པ་ཁོ་ན་དག་ཡིན་ཏེ། ཉོན་མོངས་པ་དང་ཤེས་བྱའི་སྒྲིབ་པའི་བག་ཆགས་དང་བཅས་ཏེ་རྣམ་པ་ཐམས་ཅད་དུ་སྤངས་པས་ཆོས་ཐམས་ཅད་ལ་མངའ་བསྒྱུར་བའི་ཕྱིར། གཉིས་པ་ ( གྲངས་ཀྱི་སྒོ་ནས་ཐུན་མོང་གི་དོན་བསྡུ་ ) ནི། འགྲེལ་པ། རྣམ་པ་རྣམས་གཅིག་ཏུ་བསྡོམས་ན་རྣམ་པ་བརྒྱ་བདུན་ཅུ་རྩགསུམ་ཡོད་དོ།། འགྲེལ་པའི་སྦྱོར་ཊཱིཀ རྣམ་པ་རྣམས་ཆོས་ཅན། ཕྱོགས་གཅིག་ཏུ་སྡོམས་ན་རྣམ་པ་བརྒྱ་དང་བདུན་ཅུ་རྩ་གསུམ་ཡོད་དོ་སྟེ། གཞི་ཤེས་ཀྱི་ཉེར་བདུན་ལམ་ཤེས་ཀྱི་སོ་དྲུག་རྣམ་མཁྱེན་གྱི་བརྒྱ་དང་བཅུ་ཡོད་པས་སོ།། གཉིས་པ་སྒོམ་མཁན་གང་ཟག་ལ་གསུམ་ལས། དང་པོ་ ( མཚམས་སྦྱར་

) ནི། འགྲེལ་པ། སྦྱོར་བ་ཁྱད་པར་ཅན་དག་གིས་རྣམ་པ་རྣམས་བསྒོམ་དགོས་ན། དེ་དག་ཀྱང་སྤྱོར་བ་པོ་མེད་པར་བརྗོད་པར་མི་ནུས་པས་ཉན་པ་ལ་སོགས་པའི་སྣོད་སྦྱོར་བ་པོ།། འགྲེལ་པའི་སྦྱོར་ཊཱིཀ རྣམ་པ་བསྟན་ཟིན་ནས་སྦྱོར་བའི་གོང་དུ་ཡུམ་མཉན་པ་ལ་སོགས་པའི་སྣོད་དུ་སྦྱོར་བ་སྒོམ་པ་པོའི་གང་ཟག་འཆད་དེ། སྦྱོར་བ་ཁྱད་པར་ཅན་དེ་དག་གི་སྒོ་ནས་རྣམ་པ་རྣམས་སྒོམ་དགོས་ན་སྦྱོར་བ་དེ་དག་ཀྱང་སྦྱོར་བ་སྒོམ་པ་པོ་བསྟན་པ་མེད་པར་ཇི་ལྟར་སྒོམ་པའི་ཚུལ་བརྗོད་པར་མི་ནུས་པས་སོ།། གཉིས་པ་ ( རྩ་བ་ ) ནི། རྩ་བ། སངས་རྒྱས་རྣམས་ལ་ལྷག་པར་བྱས།།དེ་ལ་དགེ་བའི་རྩ་བ་བསྐྲུན།།དགེ་བའི་བཤེས་ཀྱི་མགོན་བཅས་པ།།འདི་མཉན་པ་ཡི་སྣོད་ཡིན་ནོ།། ༦ སངས་རྒྱས་བསྟན་དང་ཀུན་འདྲི་དང༌།།སྦྱིན་དང་ཚུལ་ཁྲིམས་སོགས་སྤྱོད་པས།།ལེན་དང་འཛིན་ལ་སོགས་པ་ཡི།།སྣོད་དུ་དམ་པ་རྣམས་བཞེད་དོ།། ༧ རྩ་བའི་སྦྱོར་ཊཱིཀ ཕྱི་ནང་གི་ཡོངས་འཛིན་དམ་པས་ཟིན་པའི་བྱང་སེམས་ཚོགས་ལམ་པ་རྣམས་ཆོས་ཅན། ཡུམ་འདི་མཉན་པའི་སྣོད་ཡིན་ནོ་སྟེ། སྔོན་སངས་རྒྱས་རྣམས་ལ་ལྷག་པར་བྱ་བ་བྱས་ཤིང༌། སངས་རྒྱས་དེ་ལ་དགེ་བའི་རྩ་བ་བསྐྲུན་ནས་རྒྱུད་སྦྱངས་པ་ནང་གི་ཡོངས་འཛིན་དང་ཕྱྀའི་ཡོངས་འཛིན་དགེ་བའི་བཤེས་གཉེན་གྱི་མགོན་དང་བཅས་པས་སོ།། དེས་ཟིན་པའི་བྱང་སེམས་སྦྱོར་ལམ་པ་རྣམས་ཆོས་ཅན། ཡུམ་འདིའི་ཚིག་བློ་ལ་ལེན་པ་དང་དོན་མི་བརྗེད་པར་འཛིན་པ་དང་ལ་སོགས་པས་ཚུལ་བཞིན་དུ་ཡིད་ལ་བྱེད་པའི་སྣོད་དུ་དམ་པ་རྣམས་བཞེད་དོ་སྟེ། སྔོན་སངས་རྒྱས་བསྟེན་པ་དང༌། ཐེ་ཚོམ་ཀུན་འདྲི་བར་བྱས་པ་དང༌། སྦྱིན་པ་དང་ཚུལ་ཁྲིམས་སོགས་ཕར་ཕྱིན་བཅུ་ལ་ལོངས་སྤྱོད་པར་བྱས་པ་ནང་གི་ཡོངས་འཛིན་དང༌། ཕྱིའི་ཡོངས་འཛིན་དགེ་བཤེས་ཀྱིས་ཟིན་པས་སོ།། གསུམ་པ་ ( འགྲེལ་པ་ ) ནི། འགྲེལ་པ། འདས་པ་དང་ད་ལྟར་བྱུང་བའི་སངས་རྒྱས་རྣམས་ལ་སྤྱིར་དགེ་བའི་རྩ་བ་བསྐྲུན་ཅིང་སྦྱངས་པ་དང༌།

དེ་བཞིན་གཤེགས་པ་རྣམས་ལ་ལུས་ལ་སོགས་པའི་བསྙེན་བཀུར་གྱིས་མཉེས་པར་བྱས་པ་དང༌། ཐེ་ཚོམ་གྱི་དོན་ཡོངས་སུ་འདྲི་བ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་སྒྲུབ་པ་དང་ལྡན་པ། དགེ་བའི་བཤེས་གཉེན་དག་གིས་བྱིན་གྱིས་བརློབས་པ་རྣམས་ནི། གོ་རིམ་ཇི་ལྟར་བར་རྣམ་པའི་མཚན་ཉིད་ཅན་གྱི་ཡུམ་འདིའི་གཞུང་ཉན་པ་དང༌། འཛིན་པ་དང༌། དོན་མི་བརྗེད་པ་དང༌། ཚུལ་བཞིན་ཡིད་ལ་བྱེད་པའི་སྣོད་ཉིད་ཡིན་པར་སངས་རྒྱས་ལ་སོགས་པ་བཞེད་དོ།། འགྲེལ་པའི་སྦྱོར་ཊཱིཀ ཡོངས་འཛིན་གྱིས་ཟིན་པའི་བྱང་སེམས་ཚོགས་ལམ་པ་རྣམས་ཆོས་ཅན། གོ་རིམ་ཇི་ལྟ་བར་རྣམ་པ་བརྒྱ་བདུན་ཅུ་རྩ་གསུམ་གྱི་མཚན་ཉིད་ཅན་གྱི་ཡུམ་མཁྱེན་གསུམ་འདིའི་གཞུང་རྣམས་ཉན་པའི་སྣོད་ཉིད་ཡིན་པར་སངས་རྒྱས་ལ་སོགས་པ་བཞེད་དེ། ནང་གི་ཡོངས་འཛིན་འདས་པ་དང་ད་ལྟར་བྱུང་བའི་སངས་རྒྱས་རྣམས་ལ་སྤྱིར་དགེ་བའི་རྩ་བ་བསྐྲུན་ཅིང་འཁོར་གསུམ་རྣམ་དག་ཏུ་སྦྱངས་པས་ཟིན་པ་དང༌། ཕྱིའི་ཡོངས་འཛིན་ཐེག་ཆེན་གྱི་དགེ་བའི་བཤེས་གཉེན་དག་གིས་བྱིན་གྱིས་བརླབས་པས་སོ།། དེས་ཟིན་པའི་བྱང་སེམས་སྦྱོར་ལམ་པ་རྣམས་ནི་ཆོས་ཅན། ཡུམ་འདིའི་ཚིག་འཛིན་པ་དང་དོན་མི་བརྗེད་པར་སེམས་པ་དང་ཚུལ་བཞིན་དུ་ཡིད་ལ་བྱེད་པའི་སྣོད་ཉིད་ཡིན་པར་སངས་རྒྱས་སོགས་བཞེད་དེ། ནང་གི་བདག་རྐྱེན་འདས་པ་དང་ད་ལྟ་བའི་དེ་བཞིན་གཤེཌ་པ་རྣམས་ལ་ལུས་ངག་ལ་སོགས་པའི་བསྙེན་བཀུར་གྱིས་མཉེས་པར་བྱས་པ་དང༌།ཐེ་ཚོམ་ཞུགས་པའི་དོན་རྣམས་ཡོངས་སུ་འདྲི་བ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་སྒྲུབ་པ་ནང་གི་ཡོངས་འཛིན་དང་ལྡན་པ་དང༌། ཕྱི་བདག་རྐྱེན་དགེ་བའི་བཤེས་གཉེན་དག་གིས་བྱིན་གྱིས་བརླབས་པས་སོ།། གསུམ་པ་སྦྱོར་བའི་རབ་དབྱེ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་སྦྱོར་བ་པོ་བསྟན་ནས་སྦྱོར་བ། འགྲེལ་པའི་སྦྱོར་ཊཱིཀ དེ་ལྟར་སྦྱོར་བ་སྒོམ་པ་པོ་བསྟན་ནས་སྦྱོར་བ་རང་གི་ངོ་བོ་འཆད་དེ།

དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། གཟུགས་ལ་སོགས་ལ་མི་གནས་ཕྱིར།།དེ་ལ་སྦྱོར་བ་བཀག་པའི་ཕྱིར།།དེ་ཡི་དེ་བཞིན་ཉིད་ཟབ་ཕྱིར།།དེ་རྣམས་གཏིང་དཔག་དཀའ་བའི་ཕྱིར།། ༨ དེ་དག་ཚད་ནི་མེད་ཕྱིར་དང༌།།ཚེགས་ཆེན་ཡུན་རིང་རྟོགས་པའི་ཕྱིར།།ལུང་བསྟན་ཕྱིར་མི་ལྡོག་ཉིད་དང༌།།ངེས་འབྱུང་བར་ཆད་མེད་བཅད་དང༌།། ༩ བྱང་ཆུབ་ཉེ་དང་མྱུར་བ་དང༌།།གཞན་དོན་འཕེལ་མེད་འགྲིབ་མེད་ཕྱིར།།ཆོས་དང་ཆོས་མིན་སོགས་མི་མཐོང༌།།གཟུགས་སོགས་བསམ་མི་ཁྱབ་མི་མཐོང༌།། ༡༠ གཟུགས་སོགས་དེ་ཡི་མཚན་མ་དང༌།།དེ་ཡི་ངོ་བོར་རྣམ་མི་རྟོག།འབྲས་བུ་རིན་ཆེན་སྦྱིན་བྱེད་དང༌།།དེ་ནི་དག་པ་མཚམས་དང་བཅས།། ༡༡ རྩ་བའི་སྦྱོར་ཊཱིཀ ཐེག་ཆེན་གྱི་སྦྱོར་བ་ཆོས་ཅན། དབྱེ་ན་ཉི་ཤུ་ཡོད་དེ། གཟུགས་ལ་སོགས་པ་ལ་ཞེན་ནས་མི་གནས་པའི་ཕྱིར་ན་མི་གནས་པའི་སྦྱོར་བ་དང༌། གཟུགས་སོགས་དེ་ལ་ཞེན་པའི་ཚུལ་གྱིས་སྦྱོར་བ་བཀག་པའི་ཕྱིར་ན་མི་སྦྱོར་བའི་དང༌། གཟུགས་སོཌ་དེའི་དེ་བཞིན་ཉིད་ཟབ་པར་རྟོགས་པའི་ཕྱིར་ན་ཟབ་པ་གཞི་ཤེས་ཀྱི་དང༌། གཟུགས་སོགས་དེ་རྣམས་ཀྱི་གནས་ལུགས་གཏིང་དཔག་དཀའ་བ་རྟོགས་པའི་ཕྱིར་ན་གཏིང་དཔག་དཀའ་བ་ལམ་ཤེས་ཀྱི་དང༌། གཟུགས་སོགས་དེ་དག་གི་གནས་ལུགས་ཚད་ནི་མེད་པར་རྟོགས་པའི་ཕྱིར་ན་ཚད་མེད་པ་རྣམ་མཁྱེན་གྱི་སྟེ་རང་བཞིན་གྱི་སྦྱོར་བ་ལྔ་དང༌། ཚེགས་ཆེན་པོས་ཡུན་རིང་པོ་ཞིག་ནས་རྫོགས་བྱང་རྟོགས་དགོས་པའི་ཕྱིར་ན་ཚེགས་ཆེན་ཡུན་རིང་རྟོགས་པའི་དང༌། ལུང་བསྟན་པ་ཐོབ་པའི་དང༌། ཕྱིར་མི་ལྡོག་པ་ཉིད་ཀྱི་དང༌། ངེས་པར་འབྱུང་བའི་དང༌། བདུད་བཞི་དང་ས་གཉིས་ཀྱི་བར་ཆད་མེད་པ་དང་བཅས་པའི་དང༌། རྫོགས་པའི་བྱང་ཆུབ་ལ་ཉེ་བའི་དང༌། མྱུར་བར་རྫོགས་བྱང་ཆུབ་པའི་དང༌། ཆོས་འཁོར་སྐོར་བས་གཞན་དོན་གྱི་དང༌། གཟུགས་སོགས་ཀྱི་གནས་ལུགས་འཕེལ་མེད་འགྲིབ་མེད་དུ་རྟོགས་པའི་ཕྱིར་ན་འཕེལ་འགྲིབ་མེད་པའི་དང༌།

འཁོར་བའི་ཆོས་དང་འཁོར་བའི་ཆོས་མིན་པ་སོགས་བདེན་པར་མི་མཐོང་བའི་དང༌། གཟུགས་སོགས་ཀྱི་གནས་ལུགས་བསམ་གྱིས་མི་ཁྱབ་པར་རློམ་པ་དང་བཅས་ནས་མི་མཐོང་བའི་དང༌། གཟུགས་སོགས་ཀྱི་གནས་ལུགས་གཟུགས་སོགས་དེའི་མཚན་མ་དང་དེའི་ངོ་བོ་ཉིད་དུ་རྣམ་པར་མི་རྟོག་པའི་དང༌། རྒྱུན་ཞུགས་ནས་སངས་རྒྱས་ཀྱི་བར་གྱི་འབྲས་བུ་རིན་པོ་ཆེ་སྦྱིན་པར་བྱེད་པའི་དང༌། ངོ་བོ་ལ་གཟུང་འཛིན་གྱི་དྲི་མ་དེ་ནི་དག་པའི་དང༌། ས་མཚམས་ཀྱི་སྦྱོར་བ་དང་བཅས་པ་སྟེ་གནས་སྐབས་ཀྱི་སྦྱོར་བ་བཅོ་ལྔ་རྣམས་སུ་དབྱེར་ཡོད་པས་སོ།། དེ་ཡང་དང་པོ་ལྔ་ལ་རང་བཞིན་གྱི་སྦྱོར་བ་ཞེས་བྱ་སྟེ། ཐེག་ཆེན་གྱི་སློབ་ལམ་ཐམས་ཅད་དུ་གཙོ་བོར་སྒོམ་དགོས་ཤིང་ཡུལ་གྱི་གནས་ཚུལ་རྟོགས་པའི་སྦྱོར་བ་ཡིན་པས་སོ། །ཕྱི་མ་བཅོ་ལྔ་ལ་གནས་སྐབས་ཀྱི་སྦྱོར་བ་ཞེས་བྱ་སྟེ། ཐེག་ཆེན་གྱི་ལམ་ལ་ལར་སྒོམ་འགའ་ཞིག་ཏུ་མི་སྒོམ་པའི་དབྱེ་བ་ཡོད་པས་སོ།། ས་མཚམས་ཀྱི་སྦྱོར་བ་ལ་སྒྲུབ་བྱེད་ཐབས་ཀྱི་སྦྱོར་བ་ཞེས་ཀྱང་བྱ་སྟེ། ལམ་སྐྱེ་བའི་ཐབས་སུ་གྱུར་པའི་ཕྱིར། བཅོ་ལྔ་པོའི་ས་མཚམས་ནི། ཚེགས་ཆེན་རྟོགས་དཀའ་ཚོགས་ལམ་ཆུང་ངུ་དང༌། 

དེ་ནས་བཞི་དྲོད་སོགས་བཞི་ལ་རིམ་བཞིན། བྱང་ཆུབ་ལ་ཉེ་བ་མཐོང་ལམ་ནས། མྱུར་བ་ས་གཉིས་པ་ནས་བདུན་པའི་བར། དེ་ནས་ལྔ་བརྒྱད་པ་ནས། དེ་ནས་གཉིས་དགུ་བཅུ་ཉིད་དང༌། རྗེས་མ་ནི་ས་བདུན་པ་མན་ཆད་དོ།། གསུམ་པ་ ( འགྲེལ་པ་ ) ལ། རང་བཞིན་གྱི་སྦྱོར་བ། གནས་སྐབས་ཀྱི་སྦྱོར་བ། བསྡུ་བ་དང་གསུམ་ལས། དང་པོ་ནི། འགྲེལ་པ། གཟུགས་ལ་སོགས་པ་ངོ་བོ་ཉིད་མེད་པ་ཉིད་ཀྱིས་མི་གནས་པ་དང༌། དེ་དག་ལ་མི་སྦྱོར་བ་ཉིད་སྦྱོར་བ་ཡིན་པ་དང༌། གཟུགས་ལ་སོགས་པ་དེ་དག་ཉིད་དེ་བཞིན་ཉིད་ཀྱི་ངོ་བོ་ཉིད་ཀྱིས་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པ་ཞེས་བྱ་བ་དེ་ལྟར་རྟོགས་པ་རྣམས་ཀྱི་གྲངས་བཞིན་དུ་གཟུགས་ལ་སོགས་པ་ལ་མི་གནས་པ་དང༌། མི་སྦྱོར་བ་དང༌། ཟབ་པ་དང༌། གཏིང་དཔག་དཀའ་བ་དང༌། ཚད་མེད་པའི་སྦྱོར་བ་སྟེ་ལྔ་དང༌། འགྲེལ་པའི་སྦྱོར་ཊཱིཀ དོན་དང་མིང་རྣམས་གྲངས་བཞིན་དུ་སྦྱར་ན། གནས་ལུགས་རྟོགས་པའི་བྱང་སེམས་ཀྱི་ཡེ་ཤེས་ཆོས་ཅན། གཟུགས་ལ་སོགས་པ་ལ་མི་གནས་པའི་སྦྱོར་བ་ཡིན་ཏེ། དོན་དམ་དུ་ངོ་བོ་ཉིད་མེད་པའི་རྒྱུ་མཚན་ཉིད་ཀྱིས་གཟུགས་ལ་སོགས་པ་ལ་ཞེན་པའི་ཚུལ་དུ་མི་གནས་པའི་སེམས་དཔའི་རྣལ་འབྱོར་ཡིན་པས་སོ། །ཆོས་ཅན། མི་སྦྱོར་བའི་སྦྱོར་བ་ཡིན་ཏེ། དོན་དམ་དུ་ངོ་བོ་ཉིད་མེད་པ་ཉིད་ཀྱིས་གཟུགས་སོགས་དེ་དག་ལ་ཅིར་ཡང་མི་སྦྱོར་བ་ཉིད་སྦྱོར་བར་རྟོགས་པའི་སེམས་དཔའི་རྣལ་འབྱོར་ཡིན་པས་སོ།། ཆོས་ཅན། ཟབ་པའི་སྦྱོར་བ་ཡིན་ཏེ། གཟུགས་ལ་སོགས་པ་དེ་དག་ཉིད་དོན་དམ་དུ་དེ་བཞིན་ཉིད་ཀྱི་ངོ་བོ་ཉིད་ཡིན་པ་ཉིད་ཀྱིས་ཟབ་པར་རྟོགས་པའི་སེམས་དཔའི་རྣལ་འབྱོར་ཡིན་པས་སོ། །ཆོས་ཅན། གཏིང་དཔག་དཀའ་བའི་སྦྱོར་བ་ཡིན་ཏེ། གཟུགས་སོགས་དོན་དམ་དུ་དེ་བཞིན་ཉིད་ཀྱི་ངོ་བོ་ཉིད་ཀྱིས་གཏིང་དཔག་དཀའ་བ་དེ་ལྟར་དུ་རྟོགས་པའི་སེམས་དཔའི་རྣལ་འབྱོར་ཡིན་པས་སོ། །ཆོས་ཅན། ཚད་མེད་པའི་སྦྱོར་བ་ཡིན་ཏེ། དེ་དོན་དམ་དུ་དེ་བཞིན་ཉིད་ཀྱི་ངོ་བོ་ཉིད་ཀྱིས་ཚད་མེད་པ་ཞེས་བྱ་བ་དེ་ལྟར་རྟོགས་པའི་སེམས་དཔའི་རྣལ་འབྱོར་ཡིན་པས་སོ།།

གཉིས་པ་གནས་སྐབས་ཀྱི་སྦྱོར་བ་ལ། འགྲེལ་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྐྲག་པ་དང༌། མི་སྐྲག་པ་དང༌། ཡང་དག་པར་འཛིན་པ་དང༌། བར་ཆད་ཀྱི་ཆོས་སྤོང་བ་དང༌། རྟག་ཏུ་ཆོས་སྒོམ་པ་དང༌། ཟག་པ་མེད་པའི་ཆོས་གསེར་གྱི་རྟེན་ཉིད་དང༌། འབྲས་བུ་ཆོས་ཀྱི་སྐུ་མངོན་པར་འགྲུབ་པ་དང༌། ཆོས་ཀྱི་འཁོར་ལོ་རབ་ཏུ་སྐོར་བ་དང༌། འཕེལ་བ་དང་འགྲིབ་པ་མི་མཐོང་བ་དང༌། འདོད་པའི་ཁམས་སུ་མི་དམིགས་པ་དང༌། གཟུགས་ལ་སོགས་པ་བསམ་གྱིས་མི་ཁྱབ་པའི་རྣམ་པར་རློམ་པ་མེད་པ་དང༌། གཟུགས་དང་དེའི་མཚན་མ་དང་དེའི་ངོ་བོ་ཉིད་དུ་རྣམ་པར་མི་རྟོག་པ་དང༌། འབྲས་བུ་དང་པོ་མཐོང་བ་དང་གཟུགས་རྣམ་པར་དག་པ་དང༌། ལོ་སྐོར་དུ་མངོན་པར་བརྩོན་པ་མི་འདོར་བ་ཞེས་བྱ་བ་ལ་སོགས་པའི་སྒྲུབ་པ་དང་ལྡན་པ་རྣམས་ཀྱི་གོ་རིམ་བཞིན་དུ། ཚེགས་ཆེན་པོས་ཡུན་རིང་པོ་ཞིག་ནས་མངོན་པར་རྫོགས་པར་འཚང་རྒྱ་བ་དང༌། ལུང་བསྟན་པ་ཐོབ་པ་དང༌། ཕྱིར་མི་ལྡོག་པ་ཉིད་དང༌། ངེས་པར་འབྱུང་བ་དང༌། བར་ཆད་མེད་པ་དང༌། ཡང་དག་པར་མངོན་པར་རྫོགས་པའི་བྱང་ཆུབ་ལ་ཉེ་བ་དང༌། མྱུར་དུ་མངོན་པར་རྫོགས་པར་བྱང་ཆུབ་པ་དང༌། གཞན་གྱི་དོན་དང༌། འཕེལ་བ་དང་འགྲིབ་པ་མེད་པ་དང༌། ཆོས་དང་ཆོས་མ་ཡིན་པ་ལ་སོགས་པར་མི་དམིགས་པ་དང༌། གཟུགས་ལ་སོགས་པ་བསམ་གྱིས་མི་ཁྱབ་པའི་རྣམ་པ་འགོག་པ་དང༌། གཟུགས་ལ་སོགས་པའི་དངོས་པོར་རྣམ་པར་མི་རྟོག་པ་དང༌། འབྲས་བུ་རིན་པོ་ཆེ་སྦྱིན་པ་དང༌། རྣམ་པར་དག་པ་དང༌། ས་མཚམས་ལ་སྦྱོར་བ་དང༌། འགྲེལ་པའི་སྦྱོར་ཊཱིཀ སྔ་མ་རྣམས་དོན་དང༌། ཕྱི་མ་རྣམས་མིང་ཡིན་པས་དེ་དག་གོ་རིམ་བཞིན་དུ་སྦྱར་ན། ཐེག་ཆེན་ཚོགས་ལམ་པ་དབང་རྟུལ་གྱི་ཡེ་ཤེས་ཆོས་ཅན། ཚེགས་ཆེན་པོས་ཡུན་རིང་པོ་ཞིག་ནས་མངོན་པར་རྫོགས་པར་འཚང་རྒྱ་བའི་སྦྱོར་བ་ཡིན་ཏེ། གནས་ལུགས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྐྲག་པ་སྐྱེ་སྲིད་པའི་སེམས་དཔའི་རྣལ་འབྱོར་ཡིན་པས་སོ། །ཐེག་ཆེན་གྱི་སྦྱོར་ལམ་དྲོད་ཀྱི་ཏིང་ངེ་འཛིན་ཆོས་ཅན།

ལུང་བསྟན་པ་ཐོབ་པའི་སྦྱོར་བ་ཡིན་ཏེ། གནས་ལུགས་ལ་མི་སྐྲག་པའི་སེམས་དཔའི་སོགས་སོ།། དེའི་རྩེ་མོའི་དེ་ཆོས་ཅན། ཕྱིར་མི་ལྡོག་པ་ཉིད་ཀྱི་དེ་ཡིན་ཏེ། ཐེག་ཆེན་དུ་ཡང་དག་པར་འཛིན་པའི། དེའི་བཟོད་པའི་དེ་ཆོས་ཅན། ངེས་པར་འབྱུང་བའི་དེ་ཡིན་ཏེ། བདུད་བཞི་དང་ས་གཉིས་ཀྱི་བར་ཆད་ཀྱི་ཆོས་སྤོང་བའི། དེའི་ཆོས་མཆོག་གི་དེ་ཆོས་ཅན། བར་ཆད་མེད་པའི་དེ་ཡིན་ཏེ། རྟག་ཏུ་ཟབ་མོའི་ཆོས་སྒོམ་པའི། ཐེག་ཆེན་མཐོང་ལམ་པའི་དེ་ཆོས་ཅན། ཡང་དག་པར་མངོན་པར་རྫོགས་པའི་བྱང་ཆུབ་ལ་ཉེ་བའི་དེ་ཡིན་ཏེ། ཟག་པ་མེད་པའི་ཆོས་གསར་དུ་སྐྱེས་པའི་རྟེན་ཉིད་བྱེད་པའི། ས་གཉིས་པ་ནས་བདུན་པའི་བར་གྱི་དེ་ཆོས་ཅན། མྱུར་དུ་མངོན་པར་རྫོགས་པར་བྱང་ཆུབ་པའི་དེ་ཡིན་ཏེ། འབྲས་བུ་ཆོས་ཀྱི་སྐུ་མྱུར་དུ་མངོན་པར་འགྲུབ་པའི། ས་བརྒྱད་པའི་དེ་ཆོས་ཅན། གཞན་གྱི་དོན་གྱི་དེ་ཡིན་ཏེ། ཆོས་ཀྱི་འཁོར་ལོ་རབ་ཏུ་སྐོར་བའི་དག་སའི་རྣལ་འབྱོར། ཆོས་ཅན། འཕེལ་བ་དང་འགྲིབ་པ་མེད་པའི་དེ་ཡིན་ཏེ། གཟུགས་སོགས་ཀྱི་འཕེལ་བ་དང་འགྲིབ་པ་མི་མཐོང་བའི་དག་སའི། ཆོས་ཅན། ཆོས་དང་ཆོས་མ་ཡིན་པ་ལ་སོགས་པར་མི་དམིགས་པའི་དེ་ཡིན་ཏེ། འདོད་པའི་ཁམས་ནས་རྣམ་མཁྱེན་གྱི་བར་མི་དམིགས་པའི་དག་སའི། ཆོས་ཅན། གཟུགས་ལ་སོགས་པ་ནས་རྣམ་མཁྱེན་གྱི་བར་བསམ་གྱིས་མི་ཁྱབ་པའི་རྣམ་པ་འགོག་པའི་དེ་ཡིན་ཏེ། གཟུགས་ལ་སོགས་པ་བསམ་གྱིས་མི་ཁྱབ་པའི་རྣམ་པར་རློམ་པ་མེད་པར་རྟོགས་པའི་དག་སའི། ཆོས་ཅན། གཟུགས་ལ་སོགས་པའི་དངོས་པོར་རྣམ་པར་མི་རྟོག་པའི་དེ་ཡིན་ཏེ། གཟུགས་དང་དེའི་མཚན་མ་དང་དེའི་ངོ་བོ་ཉིད་དུ་རྣམ་པར་མི་རྟོག་པའི་དག་སའི། ས་དགུ་པའི་དེ་ཆོས་ཅན། འབྲས་བུ་རིན་པོ་ཆེ་སྦྱིན་པའི་དེ་ཡིན་ཏེ། འབྲས་བུ་དང་པོ་རྒྱུན་ཞུགས་ནས་སངས་རྒྱས་ཀྱི་བར་མཐོང་བའི་དག་སའི། ས་བཅུ་པའི་དེ་ཆོས་ཅན། རྣམ་པར་དག་པའི་དེ་ཡིན་ཏེ། གཟུགས་ནས་རྣམ་མཁྱེན་གྱི་བར་དྲི་མས་རྣམ་པར་དག་པའི་དག་སའི།

བྱང་སེམས་སོ་སྐྱེའི་རྣལ་འབྱོར་ཆོས་ཅན། ས་མཚམས་ལ་སྦྱོར་བ་ཡིན་ཏེ། ལོ་སྐོར་དང་ཟླ་བ་སོགས་སུ་མངོན་པར་བརྩོན་པ་མི་འདོར་བ་ཞེས་བྱ་བ་ལ་སོགས་པའི་སྒྲུབ་པ་དང་ལྡན་པའི་སེམས་དཔའི་རྣལ་འབྱོར་ཡིན་པས་སོ།། གསུམ་པ་ ( བསྡུ་བ་ ) ནི། འགྲེལ་པ། རྣམ་པ་བཅོ་ལྔ་སྟེ་སྦྱོར་བ་ཉི་ཤུ་ཡིན་ནོ།། འགྲེལ་པའི་སྦྱོར་ཊཱིཀ གོང་དུ་སྨོས་པའི་ལྔ་དང་ཞེས་པ་ཡང་འདི་དང་སྦྱར་ནས། འདིར་བསྟན་པའི་སྦྱོར་བ་ཆོས་ཅན། ཉི་ཤུ་ཡིན་ནོ་སྟེ། སྔར་བཤད་པའི་རང་བཞིན་གྱི་སྦྱོར་བ་ལྔ་དང་བཤད་མ་ཐག་པའི་གནས་སྐབས་ཀྱི་སྦྱོར་བ་རྣམ་པ་བཅོ་ལྔ་ཡོད་དེ་དེའི་ཕྱིར་རོ།། བཞི་པ་སྔོན་འགྲོའི་ཆོས་ལ་བཞི། ཡོན་ཏན་བཅུ་བཞི། སྐྱོན་བཞི་བཅུ་རྩ་དྲུག །ནུས་པ་མཚན་ཉིད། ཐར་པ་ཆ་མཐུན་ནོ། །དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཡོན་ཏན་མཐོང་བ་སྔོན་དུ་བཏང་ན་སྦྱོར་བ་རྣམས་ལ་ཤིན་ཏུ་གོམས་པར་བྱེད་པས་སྦྱོར་བའི་འོག་ཏུ་དེ་དག་གི་ཡོན་ཏན། འགྲེལ་པའི་སྦྱོར་ཊཱིཀ སྦྱོར་བ་བསྟན་ནས་དེའི་འོག་ཏུ་སྦྱོར་བ་དེ་དག་གི་ཡོན་ཏན་འཆད་དེ། ཡོན་ཏན་མཐོང་བ་སྔོན་དུ་བཏང་ན་ཡོན་ཏན་ཅན་གྱི་སྦྱོར་བ་རྣམས་ལ་ཤིན་ཏུ་གོམས་པར་བྱེད་པས་སོ།། གཉིས་པ་ ( རྩ་བ་ ) ནི། རྩ་བ། བདུད་ཀྱི་མཐུ་བཅོམ་ལ་སོགས་པ།།ཡོན་ཏན་རྣམ་པ་བཅུ་བཞིའོ།། རྩ་བའི་སྦྱོར་ཊཱིཀ ཐེག་ཆེན་སྦྱོར་བའི་ཡོན་ཏན་ཆོས་ཅན། རྣམ་པ་བཅུ་བཞི་ཡོད་དེ། བདུད་ཀྱི་མཐུ་བཅོམ་པའི་ཡོན་ཏན་དང་ལ་སོགས་པས་སངས་རྒྱས་ཀྱིས་དགོངས་ཤིང་མཁྱེན་པ་ནས་ཤེར་ཕྱིན་ཚང་བར་རྙེད་པའི་བར་རྣམས་སུ་ཡོད་པས་སོ།། ངག་དོན། ཐེག་ཆེན་སྦྱོར་བའི་ཡོན་ཏན་ཆོས་ཅན། དབྱེ་ན་བཅུ་བཞི་ཡོད་དེ། བདུད་ཀྱི་མཐུ་བཅོམ་པ་སོགས་བཅུ་བཞིར་ཡོད་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། བདུད་ཀྱི་མཐུ་བཅོམ་པ་དང༌། སངས་རྒྱས་ཀྱིས་དགོངས་ཤིང་མཁྱེན་པ་ཉིད་དང༌། སངས་རྒྱས་ཀྱིས་མངོན་སུམ་དུ་མཛད་པ་དང༌། ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་པ་དང༌།

དོན་ཆེན་པོ་ཉིད་ལ་སོགས་པ་དང༌། ཡུལ་དཔྱད་པ་དང༌།ཟག་པ་མེད་པའི་ཡོན་ཏན་ཐམས་ཅད་རྫོགས་པ་དང༌། སྨྲ་བའི་སྐྱེས་བུ་ཉིད་དང༌། མི་ཕྱེད་པ་ཉིད་དང༌། དགེ་བའི་རྩ་བ་ཐུན་མོང་མ་ཡིན་པ་སྐྱེ་བ་དང༌། དམ་བཅས་པའི་དོན་ཇི་ལྟ་བ་བཞིན་དུ་སྒྲུབ་པ་དང༌། འབྲས་བུ་རྒྱ་ཆེན་པོ་ཡོངས་སུ་འཛིན་པ་དང༌། སེམས་ཅན་གྱི་དོན་གྲུབ་པ་དང༌། ངེས་པར་འཐོབ་པ་ཞེས་བྱ་བའི་ཡོན་ཏན་རྣམས་ཏེ། གྲངས་བཞིན་དུ་སངས་རྒྱས་རྣམས་ཀྱིས་བྱིན་གྱིས་རླབས་པ་དང༌། དགོངས་པ་དང༌། ཡེ་ཤེས་ཀྱིས་གཟིགས་པ་དང༌། ཉེ་བར་གྱུར་པ་དང༌། ཕན་ཡོན་ཆེན་པོ་དང༌། བྱ་བ་བྱེད་པ་དང༌། གཉེན་པོའི་ཆོས་ཡོངས་སུ་རྫོགས་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་གཏམ་བརྗོད་པ་དང༌། གྲོགས་མཛད་པ་དང༌། དགའ་བ་རྒྱ་ཆེན་པོ་སྐྱེད་པ་དང༌། དེའི་དམ་བཅས་པའི་ཚིག་ལ་རྗེས་སུ་ཡི་རང་བ་དང༌། ཆོས་ཟབ་མོ་མངོན་པར་འདོད་པ་དང༌། སེམས་ཅན་གྱི་དོན་བྱེད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཚང་བར་རྙེད་པ་ཞེས་བྱ་བ་དེ་དག་ཕྱིན་ཅི་མ་ལོག་པའི་སྦྱོར་བ་ལ་མངོན་པར་དགའ་བ་ལ་འབྱུང་ཞིང་འཐོབ་པས་ཡོན་ཏན་བཅུ་བཞི་ཡིན་ནོ།། འགྲེལ་པའི་སྦྱོར་ཊཱིཀ རྣམ་པ་རྣམས་ཕྱིན་ཅི་མ་ལོག་པར་སྒོམ་པའི་ཐེག་ཆེན་གྱི་སྦྱོར་བ་ཉམས་སུ་ལེན་པ་ལ་མངོན་པར་དགའ་བའི་བྱང་སེམས་ཆོས་ཅན། ཁྱོད་ལ་འབྱུང་ཞིང་འཐོབ་པས་ཁྱད་པར་དུ་བྱེད་པའི་ཡོན་ཏན་བཅུ་བཞི་ཡིན་ནོ་སྟེ། བདུད་ཀྱི་མཐུ་བཅོམ་པ་ནས་ཤེར་ཕྱིན་ཚང་བར་རྙེད་པའི་བར་དུ་ཡོད་པས་སོ།། བཅུ་བཞི་པོ་དེ་ཡང་གང་ཞེ་ན། སྔ་མ་རྣམས་འབྲས་བུ་དང་ཕྱི་མ་རྣམས་རྒྱུ་ཡིན་པས་དེ་དག་གྲངས་བཞིན་དུ་སྦྱར་ན། ཐེག་ཆེན་གྱི་སྦྱོར་བ་སྒོམ་པ་པོ་ཆོས་ཅན། ཁྱོད་ལ་བདུད་ཀྱི་མཐུ་བཅོམ་པའི་ཡོན་ཏན་འབྱུང་སྟེ། སངས་རྒྱས་རྣམས་ཀྱིས་བྱིན་གྱིས་བརླབས་པ་ཐོབ་པས་སོ། །བཅུ་བཞི་པོ་ཐམས་ཅད་ཆོས་ཅན་གཅིག་ཡིན་པས་མ་བྲིས་ཀྱང་ཤེས་པར་བྱའོ། །སངས་རྒྱས་ཀྱིས་དགོངས་ཤིང་མཁྱེན་པ་ཉིད་ཀྱི་དེ་ཐོབ་པ་འབྱུང་སྟེ།

ད་ལྟ་སངས་རྒྱས་ཀྱི་ཐུགས་ཀྱིས་དགོངས་པ་ཐོབ་པས་སོ། །སངས་རྒྱས་ཀྱིས་མངོན་སུམ་དུ་མཛད་པའི་དེ་ཐོབ་པ་འབྱུང་སྟེ། ད་ལྟ་སངས་རྒྱས་ཀྱི་ཡེ་ཤེས་ཀྱིས་གཟིགས་པ་ཐོབ་པས་སོ། །ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་པའི་དེ་ཐོབ་པ་འབྱུང་སྟེ། ད་ལྟ་དེ་དང་ཉེ་བར་གྱུར་པའི་རྒྱུ་ཐོབ་པས་སོ། །དོན་ཆེན་པོ་སངས་རྒྱས་དང་ཕྲད་པ་ཉིད་དང་མཐོ་རིས་སུ་སྐྱེ་བ་ལ་སོགས་པའི་དེ་ཐོབ་པ་འབྱུང་སྟེ། ད་ལྟ་ཕན་ཡོན་ཆེན་པོ་སྦྱོར་བ་སྒོམ་པ་དང་ལྡན་པས་སོ། །ཤེར་ཕྱིན་དང་བའི་ཡུལ་དཔྱད་པར་བྱས་ནས་དེར་སྐྱེ་བའི་དེ་ཐོབ་པ་འབྱུང་སྟེ། ད་ལྟ་སངས་རྒྱས་ཀྱི་བསྟན་པ་ལ་བྱ་བ་བྱེད་པས་སོ། །ཟག་པ་མེད་པའི་ཡོན་ཏན་ཐམས་ཅད་རྫོགས་པའི་དེ་ཐོབ་པ་འབྱུང་སྟེ། ད་ལྟ་གཉེན་པོའི་ཆོས་ཅི་རིགས་པ་ཡོངས་སུ་རྫོགས་པར་སྒོམ་པས་སོ། །ཆོས་སྨྲ་བའི་སྐྱེས་བུ་ཉིད་དུ་འགྱུར་བའི་དེ་ཐོབ་པ་འབྱུང་སྟེ། ད་ལྟ་རྣམ་པ་ཐམས་ཅད་མཁྱེན་པ་ཉིད་ཀྱི་གཏམ་བརྗོད་པ་ཐོབ་པས་སོ། །བདུད་ལས་ཀྱིས་མི་ཕྱེད་པ་ཉིད་ཀྱི་དེ་ཐོབ་པ་འབྱུང་སྟེ། ད་ལྟ་སངས་རྒྱས་ཀྱིས་གྲོགས་མཛད་པ་ཐོབ་པས་སོ།།དགེ་བའི་རྩ་བ་ཐེག་དམན་དང་ཐུན་མོང་མ་ཡིན་པ་སྐྱེ་བའི་དེ་ཐོབ་པ་འབྱུང་སྟེ། ད་ལྟ་ཆོས་ཚོལ་བ་ལ་དགའ་བ་རྒྱ་ཆེན་པོ་བསྐྱེད་པ་ཐོབ་པས་སོ།།སེམས་བསྐྱེད་ཀྱི་དུས་སུ་དམ་བཅས་པའི་དོན་ཇི་ལྟ་བ་བཞིན་དུ་སྒྲུབ་པའི་དེ་ཐོབ་པ་འབྱུང་སྟེ། ད་ལྟ་བྱང་སེམས་དེའི་དམ་བཅས་པའི་ཚིག་ལ་སངས་རྒྱས་ཀྱིས་རྗེས་སུ་ཡི་རང་བ་མཛད་པས་སོ། །ཐོབ་བྱའི་འབྲས་བུ་རྒྱ་ཆེན་པོ་ཡོངས་སུ་འཛིན་པའི་དེ་ཐོབ་པ་འབྱུང་སྟེ། ད་ལྟ་ཐེག་ཆེན་གྱི་ཆོས་ཟབ་མོ་མངོན་པར་འདོད་པས་སོ།། མ་འོངས་པ་ན་སེམས་ཅན་གྱི་དོན་རྒྱ་ཆེན་པོ་སྒྲུབ་པའི་དེ་ཐོབ་པ་འབྱུང་སྟེ། ད་ལྟ་སེམས་ཅན་གྱི་དོན་བྱེད་པའི་ནུས་པ་ཐོབ་པས་སོ། །ཚེ་རབས་གཞན་དུ་ཤེར་ཕྱིན་ངེས་པར་ཐོབ་པ་ཞེས་བྱ་བའི་ཡོན་ཏན་རྣམས་ཐོབ་པ་འབྱུང་སྟེ།

ད་ལྟ་ཤེས་རབ་ཀྱི་ཕ་རོལ་ཏུ་ཕྱིན་པ་མཐའ་དག་ཚང་བར་རྙེད་པ་ཞེས་བྱ་བ་དེ་དག་དང་ལྡན་པས་སོ།། དེ་ལྟ་བུའི་ཡོན་ཏན་བཅུ་བཞི་པོ་རྣམས་བསྡུ་ན་གཉིས་སུ་འདུ་སྟེ། ཐོབ་བྱའི་དོན་དང༌། རྗེས་མཐུན་གྱི་རྒྱུུ་གཉིས་སུ་འདུ་བས་སོ། །དང་པོ་ལ་ཡང་གཉིས་ཏེ། རང་དོན་དང༌། གཞན་དོན་ནོ། །དང་པོ་ལ་གསུམ་སྟེ། འབྲས་བུའི་ཁྱད་པར་དང༌། བརྟན་པའི་ཡོན་ཏན་དང༌། གནས་སྐབས་སོ་སོ་དང་འབྲེལ་བའི་ཡོན་ཏན་ནོ། །དང་པོའི་དབང་དུ་བྱས་ནས་བདུད་ཀྱི་མཐུ་བཅོམ་པ་ནས་ཆོས་སྨྲ་བའི་སྐྱེས་བུ་ཉིད་དུ་འགྱུར་བའི་བར་བརྒྱད་གསུངས་ལ། གཉིས་པའི་དབང་དུ་བྱས་ནས་བདུད་ལས་ཀྱིས་མི་ཕྱེད་པའི་ཡོན་ཏན་དེ་གསུངས། གསུམ་པ་ལ་ཡང་གསུམ་སྟེ། དོན་དུ་གཉེར་བ་དང་འབྲེལ་བ། མི་ལྡོག་པའི་གོ་ཆ་དང་འབྲེལ་བ། མོས་པ་དང་འབྲེལ་བའོ། །སྔ་མའི་དབང་དུ་བྱས་ནས་དགེ་རྩ་ཐུན་མོང་མ་ཡིན་པ་སྐྱེ་བའི། བར་པའི་དབང་དུ་བྱས་ནས་དམ་བཅའི་དོན་ཇི་བཞིན་སྒྲུབ་པའི། རྗེས་མའི་དབང་དུ་བྱས་ནས་འབྲས་བུ་རྒྱ་ཆེན་འཛིན་པའི། གཉིས་པ་གཞན་དོན་གྱི་ཡོན་ཏན་གྱི་དབང་དུ་བྱས་ནས་སེམས་ཅན་དོན་སྒྲུབ་ཀྱི། རྩ་བའི་གཉིས་པ་རྗེས་མཐུན་གྱི་རྒྱུའི་ཡོན་ཏན་གྱི་དབང་དུ་བྱས་ནས་ངེས་པར་ཐོབ་པའི་ཡོན་ཏན་དེ་གསུངས་སོ།། གཉིས་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་འོག་ཏུ་ཡང་གང་ཞིག་ཡོངས་སུ་སྤངས་པས་སྦྱོར་བ་རྣམས་བསྒོམ་པར་བྱ་བ་སྦྱོར་བའི་བར་ཆད་བྱེད་པའི་སྐྱོན་གང་དག་ཅིག་ཡིན་ཞེ་ན། དེ་དག་གི་བར་ཆད་དུ་འགྱུར་བའི་སྐྱོན། འགྲེལ་པའི་སྦྱོར་ཊཱིཀ སྦྱོར་བའི་ཡོན་ཏན་བཤད་ཟིན་པ་དེའི་འོག་ཏུ་སྦྱོར་བ་དེ་དག་གི་བར་ཆད་དུ་འགྱུར་བའི་སྐྱོན་འཆད་དེ། ཡང་སྐྱོན་གང་ཞིག་ཡོངས་སུ་སྤངས་པས་སྦྱོར་བ་རྣམས་བསྒོམ་པར་བྱ་བ་ལ་སྐྱོན་ཤེས་དགོས་པས་སྦྱོར་བའི་བར་ཆད་བྱེད་པའི་སྐྱོན་གང་དག་ཅིག་ཡིན་ཞེས་དྲི་ན་དེའི་ལན་བཏབ་པའི་དོན་དུའོ།། གཉིས་པ་ ( རྩ་བ་ )

ནི། རྩ་བ། སྐྱོན་ནི་བཅུ་ཚན་བཞིར་བཅས་པ།།དྲུག་ཏུ་ངེས་པར་རྟོགས་པར་བྱ།། ༡༢ རྩ་བའི་སྦྱོར་ཊཱིཀ ཐེག་ཆེན་སྦྱོར་བའི་བར་ཆད་བྱེད་པའི་སྐྱོན་ནི་ཆོས་ཅན། དབྱེ་ན་བཞི་བཅུ་རྩ་དྲུག་ཡོད་དེ། བཅུ་ཚན་བཞིར་བཅས་པའི་ལྷག་མ་དྲུག་ཏུ་ངེས་པར་རྟོགས་པར་བྱས་ནས་སྤང་དགོས་པས་སོ།། གསུམ་པ་ ( འགྲེལ་པ་ ) ལ་གཉིས། བསལ་བྱ་སྐྱོན་དང༌། སེལ་བྱེད་གཉེན་པོའོ། །དང་པོ་ལ། བཤད། བསྡུ་གཉིས་ལས། དང་པོ་ལ་གསུམ། རང་ལ་བརྟེན་པའི་འགལ་རྐྱེན་ཉེ་བར་གནས་པ་ཉི་ཤུ་དང༌། གང་རུང་ལ་བརྟེན་པའི་མཐུན་རྐྱེན་མ་ཚང་བ་ཉེར་གསུམ། གཞན་ལ་བརྟེན་པའི་འགལ་རྐྱེན་གསུམ་མོ། །དང་པོ་ནི། འགྲེལ་པ། ཚེགས་ཆེན་པོས་འཐོབ་པ་དང༌། སྤོབས་པ་ཧ་ཅང་མྱུར་བ་དང༌། ལུས་ཀྱི་གནས་ངན་ལེན་དང༌། སེམས་ཀྱི་གནས་ངན་ལེན་དང༌། རིགས་པ་མ་ཡིན་པས་བསྐྱེད་པའི་ཁ་དོན་བྱེད་པ་ལ་སོགས་པ་དང༌། ཕྱིར་ཕྱོགས་པའི་རྒྱུ་མཚན་འཛིན་པ་ཉིད་དང༌། རྒྱུ་ལ་མངོན་པར་ཞེན་པ་ཉམས་པ་དང༌། གྱ་ནོམ་པའི་རོ་མྱང་བ་ཉམས་པ་དང༌། རྣམ་པ་ཐམས་ཅད་དུ་ཐེག་པའི་མཆོག་ཀུན་ཏུ་འཛིན་པ་ཉམས་པ་དང༌།

 རྟག་ཏུ་ཆེད་དུ་བྱ་བ་ཉམས་པ་ཞེས་བྱ་བ་ནི་བཅུ་ཚན་དང་པོའོ།། འགྲེལ་པའི་སྦྱོར་ཊཱིཀ ཐེག་ཆེན་སྦྱོར་བའི་སྤང་བྱ་སྤོབས་པའི་དབང་དུ་བྱས་པ་ཆོས་ཅན། གཉིས་ཡོད་དེ། ཚེགས་ཆེན་པོས་འཐོབ་དགོས་པ་དང༌། སྤོབས་པ་ཧ་ཅང་མྱུར་བ་གཉིས་ཡོད་པས་སོ། །གནས་ངན་ལེན་གྱི་དབང་དུ་བྱས་པ་ཆོས་ཅན། གསུམ་ཡོད་དེ། ལུས་ཀྱི་གནས་ངན་ལེན་དང༌། སེམས་ཀྱི་གནས་ངན་ལེན་དང༌། རིགས་པ་མ་ཡིན་པ་ཀུན་སློང་ངན་པ་བསྐྱེད་པའི་ཁ་ཏོན་བྱེད་པ་ལ་སོགས་པར་ཡོད་པས་སོ། །ཐེག་ཆེན་སྤོང་བའི་རྒྱུ་ཆོས་ཅན། བདུན་ཡོད་དེ། ཡུམ་ལས་ཕྱིར་ཕྱོགས་པའི་རྒྱུ་མཚན་འཛིན་པ་ཉིད་དང༌། རྒྱུ་ལ་ཕྱིན་ཅི་ལོག་ཏུ་མངོན་པར་ཞེན་པས་ཉམས་པ་དང༌། གྱ་ནོམ་པ་ཤེར་ཕྱིན་གྱི་རོ་མྱང་བ་ཉམས་པ་དང༌། རྣམ་པ་ཐམས་ཅད་དུ་ཐེག་པའི་མཆོག་ཡུམ་ཀུན་ཏུ་འཛིན་པ་ལས་ཉམས་པ་དང༌། རྟག་ཏུ་ཆེད་དུ་བྱ་བ་ཆེན་པོ་གསུམ་ལས་ཉམས་པ་ཞེས་བྱ་བ་ནི་བཅུ་ཚན་དང་པོའོ་དང༌། འགྲེལ་པ། རྒྱུ་དང་འབྲས་བུ་འབྲེལ་བ་ཉམས་པ་དང༌། གོང་ན་མེད་པ་ཉམས་པ་དང༌། ཡུལ་རྣམ་པ་མང་པོ་ལ་རྣམ་པར་རྟོག་པའི་སྤོབས་པ་འབྱུང་བ་དང༌། ཡི་གེར་འབྲི་བ་ལ་མངོན་པར་ཞེན་པ་དང༌། དངོས་པོ་མེད་པ་ལ་མངོན་པར་ཞེན་པ་དང༌། ཡི་གེ་ལ་མངོན་པར་ཞེན་པ་དང༌། ཡི་གེ་མེད་པ་ལ་མངོན་པར་ཞེན་པ་དང༌། ཡུལ་ལ་སོགས་པ་ཡིད་ལ་བྱེད་པ་དང༌། རྙེད་པ་དང་བཀུར་སྟི་དང་ཚིགས་སུ་བཅད་པའི་རོ་མྱང་བ་དང༌། ལམ་མ་ཡིན་པས་ཐབས་ལ་མཁས་པ་ཚོལ་བ་ཞེས་བྱ་བ་ནི་བཅུ་ཚན་གཉིས་པའོ།། འགྲེལ་པའི་སྦྱོར་ཊཱིཀ རྒྱུ་དང་འབྲས་བུ་འབྲེལ་པ་ཉམས་པ་དང༌། གོང་ན་མེད་པ་ཆོས་སྐུ་ལས་ཉམས་པ་རྣམས་སུ་ཡོད་པས་སོ། །རྣམ་པར་གཡེང་བའི་དབང་དུ་བྱས་པའི་སྐྱོན་ཆོས་ཅན། བརྒྱད་ཡོད་དེ། གཟུགས་སོགས་ཡུལ་རྣམ་པ་མང་པོ་ལ་རྣམ་པར་རྟོག་པའི་སྤོབས་པ་འབྱུང་བ་དང༌། ཡི་གེར་འབྲི་བ་ལ་ཤེར་ཕྱིན་དུ་མངོན་པར་ཞེན་པ་དང༌། དངོས་པོ་མེད་པ་ལ་ཤེར་ཕྱིན་དུ་མངོན་པར་ཞེན་པ་དང༌། ཡི་གེ་ལ་ཤེར་ཕྱིན་དུ་མངོན་པར་ཞེན་པ་དང༌།

ཡི་གེ་མེད་པ་ལ་ཤེར་ཕྱིན་དུ་མངོན་པར་ཞེན་པ་དང༌། ཆགས་སྡང་གི་ཡུལ་ལ་སོགས་པ་ཡིད་ལ་བྱེད་པ་དང༌། རྙེད་པ་དང་བཀུར་སྟི་དང་ཚིགས་སུ་བཅད་པའི་རོ་མྱང་བ་དང༌། བདུད་ཀྱིས་བསྟན་པའི་ལམ་མ་ཡིན་པ་ལ་བརྟེན་ནས་ཐབས་ལ་མཁས་པ་ཚོལ་བ་རྣམས་སུ་ཡོད་པས་སོ། །ཞེས་བྱ་བ་ནི་བཅུ་ཚན་གཉིས་པའོ།། གཉིས་པ་གང་རུང་ལ་བརྟེན་པའི་མཐུན་རྐྱེན་མ་ཚང་བ་ཉེར་གསུམ་ལ། འགྲེལ་པ། གྲངས་བཞིན་དུ་ཉན་པ་པོ་དང་འཆད་པ་པོ་དག་སྔ་མ་དང་ཕྱི་མ་གང་ཡང་རུང་བ་དང་མངོན་པར་འབྲེལ་བས། འདུན་པ་དང་སྙོམ་ལས་ཀྱིས་ཉམས་པ་དང༌། འདུན་པའི་ཡུལ་ཐ་དད་པས་ཉམས་པ་དང༌། འདོད་ཆེན་ཆུང་བ་དང་འདོད་ཆེན་ཆུང་བ་མ་ཡིན་པ་ཉིད་ཀྱིས་ཉམས་པ་དང༌། སྦྱངས་པའི་ཡོན་ཏན་དང་ལྡན་པ་དང་མི་ལྡན་པ་དག་དང༌། དགེ་བ་དང་དགེ་བ་མ་ཡིན་པའི་ཆོས་ཉིད་དང༌། གཏོང་བ་དང་སེར་སྣ་བྱེད་པ་དང༌། སྦྱིན་པ་དང་མི་ལེན་པ་དང༌། མགོ་སྨོས་པས་གོ་བ་དང་རྣམ་པར་སྤྲོས་པས་གོ་བ་ཉིད་དང༌། མདོ་ལ་སོགས་པའི་ཆོས་མངོན་པར་ཤེས་པ་དང་མངོན་པར་མི་ཤེས་པ་ཉིད་དང༌། ཕ་རོལ་ཏུ་ཕྱིན་པ་དྲུག་དང་ལྡན་པ་དང་མི་ལྡན་པ་ཞེས་བྱ་བ་ནི་བཅུ་ཚན་གསུམ་པའོ།། འགྲེལ་པའི་སྦྱོར་ཊཱིཀ དཔོན་སློབ་དང་སྔ་ཕྱི་གྲངས་བཞིན་དུ་སྦྱར་ནས་བཤད་ན། ཉན་པ་པོ་སྔ་མ་དང་མངོན་པར་འབྲེལ་འཆད་པ་པོ་ཕྱི་མ་དང་མངོན་པར་འབྲེལ་བའི་ཚོགས་པ་ལས་ཉམས་པ་སྟེ་གང་ཡང་རུང་བ་ཞེས་པས་བཟློག་ནའང་ཉེས་པར་འགྱུར་བའི་སྐྱོན་ཆོས་ཅན། བཅུ་བཞི་ཡོད་དེ། ཅིག་འདུན་པ་དྲག་པ་དང་ཅིག་ཤོས་སྙོམ་ལས་ཀྱིས་ཉམས་པའི་སྐྱོན་དང༌། དེ་གཉིས་འདུན་པའི་ཡུལ་ཐ་དད་པས་ཉམས་པའི་དེ་དང༌། ཅིག་ཤོས་འདོད་ཆེན་ཆུང་བ་དང་ཅིག་འདོད་ཆེན་ཆུང་བ་མ་ཡིན་པ་ཉིད་ཀྱིས་ཉམས་པའི་དེ་དང༌། ཅིག་སྦྱངས་པའི་ཡོན་ཏན་དང་ལྡན་པ་དང་ཅིག་ཤོས་དེ་དང་མི་ལྡན་པས་ཉམས་པ་དག་གི་དེ་དང༌། ཅིག་དགེ་བ་དང་ཅིག་ཤོས་དགེ་བ་མ་ཡིན་པའི་ཆོས་ཉིད་ཀྱིས་ཉམས་པའི་དེ་དང༌། ཅིག་གཏོང་བ་ལ་དགའ་བ་དང་ཅིག་ཤོས་སེར་སྣ་བྱེད་པས་ཉམས་པའི་དེ་དང༌།

ཅིག་སྦྱིན་པ་དང་ཅིག་ཤོས་མི་ལེན་པས་ཉམས་པའི་དེ་དང༌། ཅིག་མགོ་སྨོས་པ་ཙམ་གྱིས་གོ་བ་དང་ཅིག་ཤོས་ཆོས་རྣམ་པར་སྤྲོས་པས་གོ་དགོས་པ་ཉིད་ཀྱིས་ཉམས་པ་དང༌། ཅིག་གིས་མདོ་ལ་སོགས་པའི་ཆོས་མངོན་པར་ཤེས་པ་དང་ཅིག་ཤོས་ཀྱིས་དེ་མངོན་པར་མི་ཤེས་པ་ཉིད་ཀྱིས་ཉམས་པའི་དེ་དང༌། ཅིག་ཕ་རོལ་ཏུ་ཕྱིན་པ་དྲུག་དང་ལྡན་པ་དང་ཅིག་ཤོས་དེ་དང་མི་ལྡན་པས་ཉམས་པ་ཞེས་བྱ་བ་ནི་བཅུ་ཚན་གསུམ་པའོ་དང༌། འགྲེལ་པ། དེ་ཁོ་ན་བཞིན་དུ་ཐབས་དང་ཐབས་མ་ཡིན་པ་ལ་མཁས་པ་དང༌།གཟུངས་ཐོབ་པ་དང་མ་ཐོབ་པ་དག་དང༌། ཡི་གེར་འདྲི་འདོད་པ་དང་ཡི་གེར་འདྲི་མི་འདོད་པ་དག་དང༌། འདོད་པའི་འདུན་པ་དང་བྲལ་བ་དང་མ་བྲལ་བ་ཉིད་ཅེས་བྱ་བ་བཞི་དང༌། ངན་སོང་གི་འགྲོ་བ་ལ་ཕྱིར་ཕྱོགས་པ་དང༌། བདེ་འགྲོར་འགྲོ་བ་ལ་ཡིད་བདེ་བ་སྟེ་གཉིས་དང༌། འཆད་པ་པོ་དང་ཉན་པ་པོ་དག་སྔ་མ་དང་ཕྱི་མ་གང་ཡང་རུང་བ་འབྲལ་བས་གྲངས་བཞིན་དུ་གཅིག་པུ་དང་འཁོར་ལ་མངོན་པར་དགའ་བ་ཉིད་དང༌། གོ་སྐབས་མི་འབྱེད་པ་ཉིད་དང་རྗེས་སུ་འབྲེལ་པར་འདོད་པ་ཉིད་དང༌། ཟང་ཟིང་ཅུང་ཟད་ཙམ་འདོད་པ་ཉིད་དང་དེ་སྦྱིན་པར་མི་འདོད་པ་ཉིད་དང༌། སྲོག་གི་བར་ཆད་དུ་འགྱུར་བ་དང་མི་འགྱུར་བའི་ཕྱོགས་སུ་འགྲོ་བ་ཞེས་བྱ་བ་བཞི་སྟེ། བཅུ་ཚན་བཞི་པའོ།། འགྲེལ་པའི་སྦྱོར་ཊཱིཀ སྔ་ཕྱི་འབྲེལ་ཚུལ་གོང་མ་དེ་ཁོ་ན་བཞིན་དུ། ཅིག་རྣམ་མཁྱེན་སྒྲུབ་པའི་ཐབས་ལ་མཁས་པ་དང་ཅིག་ཤོས་དེའི་ཐབས་མ་ཡིན་པ་ལ་མཁས་པས་ཉམས་པའི་དེ་དང༌། ཅིག་གཟུངས་ཐོབ་པ་དང་ཅིག་ཤོས་གཟུངས་མ་ཐོབ་པ་དག་གིས་ཉམས་པའི་དེ་དང༌། ཅིག་ཡུམ་ཡི་གེར་འདྲི་འདོད་པ་དང་ཅིག་ཤོས་དེ་ཡི་གེར་འདྲི་མི་འདོད་པ་དག་གིས་ཉམས་པའི་དེ་དང༌། ཅིག་འདོད་པའི་ཡོན་ཏན་ལ་འདུན་པ་དང་བྲལ་བ་དང་ཅིག་ཤོས་དེ་དང་མ་བྲལ་བ་ཉིད་ཀྱིས་ཉམས་པ་ཞེས་བྱ་བ་བཞི་རྣམས་སུ་ཡོད་པས་སོ།། རང་ཁོ་ན་ལ་བརྟེན་པའི་སྐྱོན་ཆོས་ཅན། གཉིས་ཡོད་དེ། གཞན་དོན་དུ་ངན་སོང་གི་འགྲོ་བར་སྐྱེ་བ་ལེན་པ་ལ་བློ་ཕྱིར་ཕྱོགས་པའི་སྐྱོན་དང༌།

རང་དོན་དུ་བདེ་འགྲོར་འགྲོ་བ་ལ་ཡིད་བདེ་བའི་སྐྱོན་ཏེ་གཉིས་ཡོད་པས་སོ།། འཆད་པ་པོ་དང་ཉན་པ་པོ་དག་སྔ་མ་དང་ཕྱི་མ་གང་ཡང་རུང་བ་དང་འབྲེལ་བས་གྲངས་བཞིན་དུ་དཔོན་སློབ་གཉིས་ཀ་ལ་བརྟེན་པའི་སྐྱོན་ཆོས་ཅན། བདུན་ཡོད་དེ། གང་ཡང་རུང་བ་ཞིག་གཅིག་པུ་ལ་མངོན་པར་དགའ་བ་དང་ཅིག་ཤོས་འཁོར་ལ་མངོན་པར་དགའ་བ་ཉིད་ཀྱིས་ཉམས་པའི་དེ་དང༌། དེ་བཞིན་དུ་རྗེས་འབྲང་གི་གོ་སྐབས་མི་འབྱེད་པ་ཉིད་དང་རྗེས་སུ་འབྲང་བ་དང་འབྲེལ་བར་འདོད་པ་ཉིད་ཀྱིས་ཉམས་པའི་དེ་དང༌། འཆད་པོ་ཟང་ཟིང་ཅུང་ཟད་ཙམ་འདོད་པ་ཉིད་དང་ཉན་པོ་དེ་སྦྱིན་པར་མི་འདོད་པ་ཉིད་ཀྱིས་ཉམས་པའི་དེ་དང༌། སྲོག་གི་བར་ཆད་དུ་འགྱུར་བའི་ཕྱོགས་དང་མི་འགྱུར་བའི་ཕྱོགས་སུ་འགྲོ་བས་ཉམས་པ་ཞེས་བྱ་བ་བཞི་སྟེ་བཅུ་ཚན་བཞི་པའོ་དང༌། འགྲེལ་པ། དེ་བཞིན་དུ་མུ་གེ་བྱུང་བའི་ཕྱོགས་སུ་འགྲོ་བ་དང་མི་འགྲོ་བ་དང༌། ཆོམ་རྐུན་པ་ལ་སོགས་པས་བཀྲུགས་པའི་ཕྱོགས་སུ་འགྲོ་བ་དང་མི་འགྲོ་བ་དང༌། ཁྱིམ་ལྟ་བས་ཡིད་མི་བདེ་བ་ཞེས་བྱ་བ་གསུམ་དང༌། འགྲེལ་པའི་སྦྱོར་ཊཱིཀ དེ་བཞིན་དུ་མུ་གེ་བྱུང་བའི་ཕྱོགས་སུ་འགྲོ་བ་དང་མི་འགྲོ་བས་ཉམས་པའི་དེ་དང༌། ཆོམས་རྐུན་པ་ལ་སོགས་པས་དཀྲུགས་པའི་ས་ཕྱོགས་སུ་འགྲོ་བར་འདོད་པ་དང་དེར་མི་འགྲོ་བར་འདོད་པས་ཉམས་པའི་དེ་དང༌། འཆད་པ་མཛའ་བོའི་ཁྱིམ་ལྟ་བས་ཉན་པོ་ཡིད་མི་བདེ་བ་ཞེས་བྱ་བ་གསུམ་སྟེ་དེ་རྣམས་སུ་ཡོད་པས་སོ།། གསུམ་པ་གཞན་ལ་བརྟེན་པའི་འགལ་རྐྱེན་གསུམ་ནི། འགྲེལ་པ། བདུད་ཀྱིས་འབྱེད་པའི་སྦྱོར་བ་དང༌། བཅོས་མ་ཉེ་བར་སྒྲུབ་པ་དང༌། ཡུལ་ཇི་ལྟ་བ་བཞིན་མ་ཡིན་པར་དགའ་བ་བསྐྱེད་པ་ཞེས་བྱ་བ་གཞན་གསུམ་སྟེ། འགྲེལ་པའི་སྦྱོར་ཊཱིཀ ཞེ་གསུམ་པོ་དེ་རྣམས་ལས་གཞན་པའི་སྐྱོན་ཆོས་ཅན། འགལ་བའི་རྐྱེན་དུ་གྱུར་པ་གསུམ་ཡོད་དེ། ཆོས་དང་གང་ཟག་གི་བར་དུ་བདུད་ཀྱིས་འབྱེད་པའི་སྦྱོར་བ་དང༌། ལམ་ལྟར་སྣང་བཅོས་མ་ཉེ་བར་སྒྲུབ་པ་དང༌།

གུས་པ་བསྐྱེད་པའི་ཡུལ་ཇི་ལྟ་བ་བཞིན་མ་ཡིན་པར་བདུད་ཀྱི་སྤྲུལ་པ་ལ་དགའ་བ་བསྐྱེད་པ་ཞེས་བྱ་བའི་སྐྱོན་གསུམ་ཡོད་དེ་དེའི་ཕྱིར། གཉིས་པ་ ( བསྡུ་ ) ནི། འགྲེལ་པ། དེ་ལྟར་ན་སྐྱོན་བཞི་བཅུ་རྩ་དྲུག་ཡིན་ནོ།། འགྲེལ་པའི་སྦྱོར་ཊཱིཀ འདིར་བསྟན་པའི་སྐྱོན་ཆོས་ཅན། བཞི་བཅུ་རྩ་དྲུག་ཡིན་ཏེ། བཅུ་ཚན་བཞི་དང་དྲུག་ཡིན་པ་དེ་ལྟར་ནའོ།། གཉིས་པ་སེལ་བྱེད་གཉེན་པོ་ནི། སྡུད་པ་ལས། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན།།བདུད་བཞིས་ཐུབ་པར་དཀའ་ཞིང་སྐྱོད་པར་མི་ནུས་ཏེ།།སྟོང་པར་གནས་དང་སེམས་ཅན་ཡོངས་སུ་མི་གཏོང་དང༌།།ཇི་སྐད་སྨྲས་བཞིན་བྱེད་དང་བདེར་གཤེགས་བྱིན་བརླབས་ཅན།། ཞེས་གསུངས་སོ།། གསུམ་པ་ནུས་པ་མཚན་ཉིད་ལ་བཞི། མཚམས་སྦྱར། མདོར་བསྟན། རྒྱས་བཤད། གྲངས་བསྡུ་བའོ། །དང་པོ་ནི། འགྲེལ་པ། གོ་རིམ་བཞིན་དུ་ཡོན་ཏན་དང་སྐྱོན་བླང་བ་དང་དོར་བས་སྦྱོར་བ་རྣམས་བསྒོམ་པར་བྱ་བ་ནི་མཚན་ཉིད་ཤེས་པ་སྔོན་དུ་འགྲོ་བ་ཅན་ཡིན་པས་སྐྱོན་གྱི་འོག་ཏུ་དེ་དག་གི་མཚན་ཉིད། འགྲེལ་པའི་སྦྱོར་ཊཱིཀ སྐྱོན་གྱི་འོག་ཏུ་སྦྱོར་བ་དེ་དག་གི་མཚན་ཉིད་འཆད་དེ། གོ་རིམ་བཞིན་དུ་ཡོན་ཏན་བླང་བ་དང་སྐྱོན་དོར་བའི་སྒོ་ནས་སྦྱོར་བ་རྣམས་བསྒོམ་པར་བྱ་བ་ནི་མཚན་ཉིད་ཤེས་པ་སྔོན་དུ་འགྲོ་བ་ཅན་ཡིན་པས་སོ།། གཉིས་པ་ ( བསྟན་ ) ལ། རྩ་བ། འགྲེལ་པ་གཉིས་ལས། དང་པོ་ ( རྩ་བ་ ) ནི། རྩ་བ། གང་གི་མཚོན་ཏེ་མཚན་ཉིད་དུ།།ཤེས་བྱ་དེ་ཡང་རྣམ་པ་གསུམ།།ཤེས་པ་ཁྱད་པར་བྱེད་པ་སྟེ།།ངོ་བོ་ཉིད་གང་མཚོན་བྱ་ཡང༌།། ༡༣ རྩ་བའི་སྦྱོར་ཊཱིཀ མཚོན་བྱེད་གང་གིས་མཚོན་བྱ་མཚོན་ནུས་པ་དེ་མཚན་ཉིད་དུ་ཤེས་པར་བྱ་བ་ཡིན་པས་དེ་ལ་གཉིས་ཡོད་པའི་བྱེད་སྒྲུབ་དེ་ཡང་ཆོས་ཅན། རྣམ་པ་གསུམ་ཡོད་དེ། ཤེས་པའི་མཚན་ཉིད་དང་ཁྱད་པར་གྱི་མཚན་ཉིད་དང་བྱེད་པའི་མཚན་ཉིད་དེ།དེ་རྣམས་སུ་ཡོད་པས་སོ། །ལས་སྒྲུབ་དེ་ཡང་ཆོས་ཅན། གཅིག་ཡོད་དེ།

ངོ་བོ་ཉིད་ཀྱི་མཚན་ཉིད་གང་ཡིན་པ་དེ་མཚོན་པར་བྱ་བ་ཡིན་པས་སོ།། ངག་དོན། ཐེག་ཆེན་གྱི་སྦྱོར་བའི་མཚན་ཉིད་ཆོས་ཅན། ཁྱོད་ལ་རྣམ་པ་བཞི་ཡོད་དེ། ཁྱོད་ལ་བྱེད་སྒྲུབ་གསུམ་དང་ལས་སྒྲུབ་གཅིག་ཏུ་ཡོད་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། བྱེད་པར་སྒྲུབ་པས་འདིས་སྦྱོར་བ་རྣམས་མཚོན་པར་བྱེད་པས་ན། ཤེས་པ་དང༌། ཁྱད་པར་དང༌། བྱེད་པ་དང༌། ལས་སུ་སྒྲུབ་པས་དེ་རྣམས་མཚོན་པར་བྱ་བ་ཡིན་པས་ངོ་བོ་ཉིད་ཀྱི་མཚན་ཉིད་དེ། མཚན་ཉིད་ནི་རྣམ་པ་བཞིར་ཤེས་པར་བྱའོ།། འགྲེལ་པའི་སྦྱོར་ཊཱིཀ མཚན་ཉིད་ཀྱི་སྒྲ་འཇུག་པའི་གཞི་འདིར་བསྟན་པའི་མཚན་ཉིད་ནི་ཆོས་ཅན། རྣམ་པ་བཞིར་ཤེས་པར་བྱ་སྟེ། མཚན་ཉིད་ཀྱི་སྒྲ་བྱེད་པར་སྒྲུབ་པས་བྱེད་སྒྲུབ་ཀྱི་དབང་དུ་བྱས་པ་འདིས་སྦྱོར་བ་རྣམས་མཚོན་པར་བྱེད་པས་ན་མཚན་ཉིད་དེ། དེ་ལ་རྟོགས་པའི་ཆ་ཤེས་པའི་མཚན་ཉིད་དང༌། ཁྱད་འབྱེད་པ་ཁྱད་པར་གྱི་མཚན་ཉིད་དང༌། གཞན་དོན་བྱེད་པ་བྱེད་པའི་མཚན་ཉིད་དེ་གསུམ་དང༌། མཚན་ཉིད་ཀྱི་སྒྲ་ལས་སུ་སྒྲུབ་པས་ལས་སྒྲུབ་ཀྱི་དབང་དུ་བྱས་པ་འདིས་སྦྱོར་བ་དེ་རྣམས་མཚོན་པར་བྱ་བ་ཡིན་པས་ངོ་བོ་ཉིད་ཀྱི་མཚན་ཉིད་གཅིག་རྣམས་སུ་ཡོད་པས་སོ།། གསུམ་པ་རྒྱས་བཤད་ལ་བཞི། ཤེས་པའི་མཚན་ཉིད། ཁྱད་པར་གྱི་མཚན་ཉིད། བྱེད་པའི་མཚན་ཉིད། ངོ་བོ་ཉིད་ཀྱི་མཚན་ཉིད་དོ།། དང་པོ་ལ་གསུམ། གཞི་ཤེས་སྦྱོར་བའི། ལམ་ཤེས་སྦྱོར་བའི། རྣམ་མཁྱེན་སྦྱོར་བའི་ཤེས་མཚན་ནོ། །དང་པོ་ལ། གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལ་ཤེས་པའི་མཚན་ཉིད་ཐམས་ཅད་མཁྱེན་པ་ཉིད་གསུམ་གྱྀ་དབྱེ་བས་ཐ་དད་པ་ལ། རེ་ཞིག་ཐམས་ཅད་ཤེས་པ་ཉིད་ཀྱི་སྒོ་ནས། འགྲེལ་པའི་སྦྱོར་ཊཱིཀ མཚན་ཉིད་བཞི་ཡོད་པ་དེ་ལ་དང་པོ་ཤེས་པའི་མཚན་ཉིད་ལའང་ནང་སེལ་དུ་ཐམས་ཅད་མཁྱེན་པ་ཉིད་གསུམ་གྱི་ཤེས་མཚན་གྱི་དབྱེ་བས་ཕྱེ་ན་ཐ་དད་པ་གསུམ་ཡོད་པ་ལས་རེ་ཞིག་དང་པོར་ཐམས་ཅད་ཤེས་པ་ཉིད་ཀྱི་སྒོ་ནས་ཤེས་མཚན་འཆད་དེ།

རྟོགས་པའི་རིམ་པའི་དབང་དུ་བྱས་པས་སོ།། གཉིས་པ་ ( རྩ་བ་ ) ནི། རྩ་བ། དེ་བཞིན་གཤེགས་པ་འབྱུང་བ་དང༌།།འཇིག་རྟེན་འཇིག་མེད་བདག་ཉིད་དང༌།།སེམས་ཅན་སེམས་ཀྱི་སྤྱོད་པ་དང༌།།དེ་བསྡུས་པ་དང་ཕྱིར་ལྟས་དང༌།། ༡༤ མི་བཟད་པ་ཡི་རྣམ་པ་དང༌།།ཆགས་བཅས་སོགས་དང་རྒྱ་ཆེན་དང༌།།ཆེན་པོར་གྱུར་དང་ཚད་མེད་དང༌།།རྣམ་ཤེས་བསྟན་དུ་མེད་པ་དང༌།། ༡༥ སེམས་བལྟར་མེད་དང་ཤེས་པ་དེ།།གཡོ་བ་ལ་སོགས་ཤེས་བྱ་དང༌།།དེ་ལས་གཞན་ཡང་དེ་དགནི།།དེ་བཞིན་ཉིད་ཀྱི་རྣམ་པར་ཤེས།། ༡༦ ཐུབ་པས་དེ་བཞིན་ཉིད་རྟོགས་ཏེ།།གཞན་ལ་བསྟན་པ་ཞེས་བྱ་འདི།།ཐམས་ཅད་ཤེས་པ་ཉིད་སྐབས་ཀྱི།།ཤེས་པའི་མཚན་ཉིད་བསྡུས་པ་ཡིན།། ༡༧ རྩ་བའི་སྦྱོར་ཊཱིཀ གཞི་ཐམས་ཅད་ཤེས་པ་ཉིད་ཀྱི་སྐབས་ཀྱི་གཞི་ཤེས་པའི་སྦྱོར་བས་བསྡུས་པའི་ཤེས་པའི་ཆ་ལ་མཚན་ཉིད་དུ་བརྗོད་པར་བྱ་བ་གང་ཡིན་པ་འདི་ཆོས་ཅན། དབྱེ་ན་བཅུ་དྲུག་ཡོད་དེ། དེ་བཞིན་གཤེགས་པ་འབྱུང་བར་ཤེས་པ་དང༌། འཇིག་རྟེན་འཇིག་པ་མེད་པའི་བདག་ཉིད་དུ་ཤེས་པ་དང༌། སེམས་ཅན་གྱི་སེམས་ཀྱི་སྤྱོད་པ་ཤེས་པ་དང༌། སེམས་དེ་ནང་དུ་བསྡུས་པ་ཤེས་པ་དང༌། སེམས་ཕྱིར་བལྟས་ཏེ་གཡེངས་པ་ཤེས་པ་དང༌། སེམས་མི་ཟད་པའི་རྣམ་པར་ཤེས་པ་དང༌། སེམས་འདོད་ཆགས་དང་བཅས་པ་སོགས་ཤེས་པ་དང༌། སོགས་ཁོང་ནས་སེམས་འདོད་ཆགས་དང་བྲལ་བར་ཤེས་པ་དང༌། སེམས་རྒྱ་ཆེན་པོར་ཤེས་པ་དང༌། སེམས་ཆེན་པོར་གྱུར་པ་ཤེས་པ་དང༌། སེམས་ཚད་མེད་པ་ཤེས་པ་དང༌། རྣམ་ཤེས་བསྟན་དུ་མེད་པ་ཤེས་པ་དང༌། སེམས་བལྟར་མེད་པ་ཤེས་པ་དང༌། ཤེས་པ་དེ་གཡོ་བ་དང་ལ་སོགས་པས་བསྡུ་བ་དང་བཀྲམ་པ་དང་བཅུམ་པ་ཤེས་པ་ཞེས་བྱ་བ་དང༌། སེམས་གཡོ་བ་སོགས་དེ་ལས་གཞན་ཡང་སེམས་དེ་དག་ནི་དེ་བཞིན་ཉིད་ཀྱི་རྣམ་པར་ཤེས་པ་དང༌། ཐུབ་པས་དེ་བཞིན་ཉིད་རྟོགས་པ་དེ་གདུལ་བྱ་གཞན་ལ་བསྟན་པར་ཤེས་པ་ཞེས་བྱ་བ་འདི་རྣམས་སུ་ཡོད་པས་སོ།། བཅུ་དྲུག་པོ་དེ་ཡང་གསུམ་དུ་འདུ་སྟེ།

སྦྱོར་བའི་བྱེད་པ་དང༌། རྟོགས་བྱའི་གཞི་དང༌། འབྲས་བུ་ཡེ་ཤེས་རྣམས་སུ་འདུ་བས་སོ།། གཉིས་པ་ལ། ཆོས་ཅན་དང༌། ཆོས་ཉིད་གཉིས་ལས། དང་པོ་ལ་ཡང༌། སྤྱི་དང༌། བྱེ་བྲག་གཉིས་སོ། །བྱེ་བྲག་གི་དབང་དུ་བྱས་པ་ལ་ཤེས་ཚན་བཅུ་གཉིས་ཡོད་པའི་སྔ་མ་བཅུ་གཅིག་ནི། སེམས་ཅན་སྤྱི་ཙམ་པའི་སེམས་ཀྱི་དབང་དུ་བྱས་ལ། ཕྱི་མ་ནི་ལོག་པའི་ལྟ་བ་ལན་ལུང་དུ་མ་བསྟན་པ་རྣམས་སོ།། གསུམ་པ་ ( འགྲེལ་པ་ ) ནི། འགྲེལ་པ། དེ་བཞིན་གཤེགས་པ་འབྱུང་བ་དང༌། འཇིག་རྟེན་འཇིག་པ་མེད་པ་དང༌། སེམས་ཅན་གྱི་སེམས་ཀྱི་སྤྱོད་པ་དང༌། སེམས་བསྡུས་པ་དང༌། སེམས་རྣམ་པར་གཡེངས་པ་དང༌། སེམས་མི་ཟད་པའི་རྣམ་པ་དང༌། སེམས་འདོད་ཆགས་དང་བཅས་པ་ལ་སོགས་པ་དང༌། སོགས་པ་ཞེས་བྱ་བའི་སྒྲས་བསྡུས་པ་སེམས་འདོད་ཆགས་དང་བྲལ་བ་དང༌། སེམས་རྒྱ་ཆེན་པོ་དང༌། སེམས་ཆེན་པོར་གྱུར་པ་དང༌། སེམས་ཚད་མེད་པ་དང༌། སེམས་བསྟན་དུ་མེད་པ་དང༌། སེམས་བལྟར་མེད་པ་དང༌། སེམས་གཡོ་བ་ལ་སོགས་པ་དང༌། གཡོ་བ་ལ་སོགས་པ་དེ་བཞིན་ཉིད་ཀྱི་རྣམ་པ་ཅན་དང༌། དེ་བཞིན་གཤེགས་པས་དེ་བཞིན་ཉིད་རྟོགས་པ་དེ་གཞན་ལ་བསྟན་ཅིང་བཏགས་པ་ཞེས་བྱ་བ་འདི་རྣམས་ཀྱི་ཤེས་པའི་རྣམ་པའི་བྱེ་བྲག་བཅུ་དྲུག་གིས། ཚུལ་བཞིན་དུ་ཐམས་ཅད་ཤེས་པ་ཉིད་ཀྱི་སྦྱོར་བ་རྣམས་ཇི་ལྟ་བ་བཞིན་མཚོན་པས་ན། ཤེས་པའི་མཚན་ཉིད་ཐམས་ཅད་ཤེས་པ་ཉིད་ཀྱིས་བསྡུས་པ་ཡིན་ནོ།། འགྲེལ་པའི་སྦྱོར་ཊཱིཀ ཤེས་པའི་མཚན་ཉིད་གཞི་ཐམས་ཅད་ཤེས་པ་ཉིད་ཀྱི་སྦྱོར་བས་བསྡུས་པས་ཤེས་པའི་རྣམ་པའི་བྱེ་བྲག་བཅུ་དྲུག་པོ་གང་རུང་གིས། དོན་བྱེད་ནུས་པས་དངོས་པོ་མཚོན་པའི་ཚུལ་བཞིན་དུ། ཐེག་ཆེན་གྱི་ཐམས་ཅད་ཤེས་པ་ཉིད་ཀྱི་སྦྱོར་བ་རྣམས་ཇི་ལྟ་བ་བཞིན་དུ་མཚོན་པའི་ཤེས་པའི་ཆ་ལ་མཚན་ཉིད་དུ་བརྗོད་པར་བྱ་བའི་ཤེས་རྣམ་ཆོས་ཅན། དབྱེ་ན་བཅུ་དྲུག་ཡིན་ནོ་སྟེ། དེ་བཞིན་གཤེགས་པ་འབྱུང་བར་ཤེས་པ་དང༌། འཇིག་རྟེན་དོན་དམ་པར་འཇིག་པ་མེད་པར་ཤེས་པ་དང༌།

སེམས་ཅན་གྱི་སེམས་ཀྱི་སྤྱོད་པ་ཤེས་པ་དང༌། སེམས་ནང་དུ་བསྡུས་པ་ཤེས་པ་དང༌། སེམས་ཕྱིར་རྣམ་པར་གཡེངས་བ་ཤེས་པ་དང༌། སེམས་མི་ཟད་པའི་རྣམ་པར་ཤེས་པ་དང༌། སེམས་འདོད་ཆགས་དང་བཅས་པ་ལ་སོགས་པར་ཤེས་པ་དང༌། སོགས་པ་ཞེས་བྱ་བའི་སྒྲས་བསྡུས་པ་སེམས་འདོད་ཆགས་དང་བྲལ་བར་ཤེས་པ་དང༌། སེམས་དེ་ཁོ་ནར་རྒྱ་ཆེན་པོར་ཤེས་པ་དང༌། སེམས་ཆེན་པོར་གྱུར་པ་ཤེས་པ་དང༌། སེམས་དོན་དམ་དུ་ཚད་མེད་པར་ཤེས་པ་དང༌། སེམས་དབང་པོའི་ཡུལ་དུ་བསྟན་དུ་མེད་པར་ཤེས་པ་དང༌། 

སེམས་དོན་དམ་དུ་སྤྱན་ལྔས་ཀྱང་བལྟར་མེད་པར་ཤེས་པ་དང༌། སེམས་གཡོ་བ་དང་འདུ་བ་ལ་སོགས་སེམས་འཁྲུལ་གཞི་ཕུང་པོ་ལྔ་ལ་བརྟེན་ནས་འཁྲུལ་བར་ཤེས་པ་དང༌། གཡོ་བ་ལ་སོགས་པ་དོན་དམ་པར་དེ་བཞིན་ཉིད་ཀྱི་རྣམ་པ་ཅན་དུ་ཤེས་པ་དང༌། དེ་བཞིན་གཤེགས་པས་དེ་བཞིན་ཉིད་རྟོགས་པ་དེ་གཞན་ལ་བསྟན་ཅིང་བཏགས་པ་ཞེས་བྱ་བ་འདི་རྣམས་སུ་ཡོད་པས་སོ།། གཉིས་པ་ལམ་ཤེས་སྦྱོར་བའི་ཤེས་མཚན་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་འོག་ཏུ་ལམ་ཤེས་པ་ཉིད་ཀྱི་སྒོ་ནས། འགྲེལ་པའི་སྦྱོར་ཊཱིཀ གཞི་ཤེས་ཀྱི་ཤེས་མཚན་དེའི་འོག་ཏུ་ལམ་ཤེས་པ་ཉིད་ཀྱི་སྒོ་ནས་ཤེས་མཚན་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། སྟོང་ཉིད་མཚན་མེད་བཅས་པ་དང༌།།སྨོན་པ་རྣམ་པར་སྤངས་པ་དང༌།།སྐྱེ་མེད་འགག་པ་མེད་སོགས་དང༌།།ཆོས་ཉིད་རྣམ་པར་འཁྲུག་མེད་དང༌།། ༡༨ འདུ་མི་བྱེད་དང་རྣམ་མི་རྟོག།རབ་དབྱེ་མཚན་ཉིད་མེད་ཉིད་ལ།།ལམ་ཤེས་ཉིད་ཀྱི་སྐབས་ཀྱིས་ནི།།ཤེས་པའི་མཚན་ཉིད་ཡིན་པར་བཞེད།། ༡༩ རྩ་བའི་སྦྱོར་ཊཱིཀ ལམ་ཤེས་པ་ཉིད་འཆད་པའི་སྐབས་ཀྱིས་བསྡུས་པའི་ཤེས་པའི་མཚན་ཉིད་གང་ཡིན་པ་ཆོས་ཅན། དབྱེ་ན་བཅུ་དྲུག་ཏུ་བཞེད་དེ། སྟོང་པ་ཉིད་རྟོགས་པའི་ཤེས་མཚན་དང༌། མཚན་མ་མེད་པ་དང་བཅས་པར་རྟོགས་པ་དང༌། སྨོན་པ་རྣམ་པར་སྤངས་པས་སྨོན་མེད་རྟོགས་པ་དང༌། སྐྱེ་མེད་རྟོགས་པ་དང༌། འགག་པ་མེད་པར་རྟོགས་པ་དང༌། སོགས་ཁོང་ནས་ཀུན་ནས་ཉོན་མོངས་པ་མེད་པ་སོགས་དྲུག་དང༌། ཆོས་ཉིད་རྣམ་པར་འཁྲུག་པ་མེད་པར་རྟོགས་པ་དང༌། འདུ་མི་བྱེད་པ་དང༌། རྣམ་པར་མི་རྟོག་པ་དང༌། རབ་ཏུ་དབྱེ་བ་དང༌། མཚན་ཉིད་མེད་པ་ཉིད་དུ་རྟོགས་པའི་ཤེས་རྣམ་རྣམས་སུ་ཡོད་པས་སོ།། དེ་དག་བསྡུ་ན་བཞིར་འདུ་སྟེ། ལམ་གྱི་ཆོས་ཉིད་ཀྱི་དབྱེ་བ་དང༌། མ་བཅོས་པ་དང༌། བློ་ལས་འདས་པ་དང༌། བདེན་གཉིས་ཀྱི་ཁྱད་པར་རྣམས་སུ་འདུ་བས་སོ། །དེ་ཡང་ཤེས་མཚན་གྱི་ཡུལ་ཆོས་ཉིད་ཀྱི་དབང་དུ་བྱས་ནས་རྣམ་ཐར་སྒོ་གསུམ་གྱི་ཆོས་ཉིད་དང་སྐྱེ་མེད་འགག་མེད་ཀྱི་ཆོས་ཉིད་སོགས་ཁོང་ནས་ཀུན་ཉོན་མེད་པའི་ཆོས་ཉིད་སོགས་དྲུག་སྟེ་བཅུ་གཅིག

།མ་བཅོས་པ་ལ་གང་ཟག་གིས་མ་བྱས་པ་དང༌། ཆོས་ཀྱིས་མ་བྱས་པ་གཉིས་སོ།། གསུམ་པ་ ( འགྲེལ་པ་ ) ནི། འགྲེལ་པ། སྟོང་པ་དང༌། མཚན་མ་མེད་པ་དང༌། སྨོན་པ་མེད་པ་དང༌། སྐྱེ་བ་མེད་པ་དང༌། འགག་པ་མེད་པ། ལ་སོགས་པ་ཞེས་བྱ་བའི་སྒྲས་བསྡུས་པ་ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌། དངོས་པོ་མེད་པ་དང༌། ངོ་བོ་ཉིད་དང༌། རྟེན་མེད་པ་དང༌། ནམ་མཁའི་མཚན་ཉིད་དེ་དྲུག་དང༌། ཆོས་ཉིད་རྣམ་པར་འཁྲུག་པ་མེད་པ་དང༌། འདུ་མི་བྱེད་པ་དང༌། རྣམ་པར་མི་རྟོག་པ་དང༌། རབ་ཏུ་དབྱེ་བ་དང༌། མཚན་ཉིད་མེད་པ་ཞེས་བྱ་བ་འདི་རྣམས་ཀྱི་ཤེས་པའི་རྣམ་པའི་ཁྱད་པར་བཅུ་དྲུག་གིས་ཇི་ལྟ་བ་བཞིན་དུ། ལམ་ཤེས་པ་ཉིད་ཀྱི་སྦྱོར་བ་དག་མཚོན་པས་ན་ཤེས་པའི་མཚན་ཉིད་ལམ་ཤེས་པ་ཉིད་ཀྱིས་བསྡུས་པ་ཡིན་ནོ།། འགྲེལ་པའི་སྦྱོར་ཊཱིཀ བྱ་དཀའ་བ་ལ་སོགས་པའི་ངོ་བོ་ཉིད་ཀྱི་སྦྱོར་བ་རྣམས་ཇི་ལྟ་བ་བཞིན་དུ་ལམ་ཤེས་པ་ཉིད་ཀྱི་སྦྱོར་བ་དག་ཏུ་མཚོན་པར་བྱེད་པས་ན་ཤེས་པའི་མཚན་ཉིད་ལམ་ཤེས་པ་ཉིད་ཀྱིས་བསྡུས་པའི་ཤེས་པའི་རྣམ་པའི་ཁྱད་པར་ཆོས་ཅན། བཅུ་དྲུག་ཡོད་དེ། རང་གི་ངོ་བོས་སྟོང་པ་ཉིད་དུ་རྟོགས་པའི་ཡེ་ཤེས་དང༌། རྒྱུའི་མཚན་མ་མེད་པ་དང༌། འབྲས་བུ་ལ་སྨོན་པ་མེད་པ་དང༌། སྔར་མེད་སྐྱེ་བ་མེད་པ་དང༌། སྔར་ཡོད་འགག་པ་མེད་པ་དང༌། རྩ་བར་སོགས་པ་ཞེས་བྱ་བའི་སྒྲས་བསྡུས་པ་ཆགས་སོགས་ཀུན་ནས་ཉོན་མོངས་པ་མེད་པ་དང༌། དད་སོགས་རྣམ་པར་བྱང་བ་མེད་པ་དང༌། སྤང་བྱའི་དངོས་པོ་མེད་པ་དང༌། མྱང་འདས་ཀྱི་ངོ་བོ་ཉིད་དུ་མེད་པ་དང༌། ཆོས་དབྱིངས་ཀྱི་རྟེན་མེད་པ་དང༌། འགྱུར་བ་མེད་པ་ནམ་མཁའི་མཚན་ཉིད་དེ་དངོས་སུ་རྩ་ཚིག་མེད་པ་དྲུག་དང༌། ཆོས་ཉིད་ལྷ་མི་སོགས་ཀྱིས་དཀྲུགས་པས་རྣམ་པར་འཁྲུག་པ་མེད་པ་དང༌། རྒྱུ་འབྲས་འདུ་མི་བྱེད་པ་དང༌། འདུས་མ་བྱས་པས་གང་དུ་ཡང་རྣམ་པར་མི་རྟོག་པ་དང༌། ཀུན་རྫོབ་ཏུ་སྟོང་ཉིད་ནས་རྣམ་མི་རྟོག་གི་བར་རབ་ཏུ་དབྱེ་བ་དང༌།

མཚན་ཉིད་ཀྱི་རབ་དབྱེ་དོན་དམ་དུ་མེད་པ་ཞེས་བྱ་བ་འདི་རྣམས་སུ་ཡོད་པས་སོ།། གསུམ་པ་རྣམ་མཁྱེན་སྦྱོར་བའི་ཤེས་མཚན་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་སྒོ་ནས། འགྲེལ་པའི་སྦྱོར་ཊཱིཀ ལམ་ཤེས་ཀྱི་ཤེས་མཚན་བཤད་པ་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་སྒོ་ནས་ཤེས་མཚན་འཆད་དེ། དེ་སྐབས་སུ་བབ་པས་སོ།། གཉིས་པ་ ( རྩ་བ་ ) ནི། རྩ་བ། དེ་ནི་ཉིད་ཀྱི་ཆོས་བསྟེན་ནས།།གནས་དང་གུས་པར་བྱ་བ་དང༌།།བླ་མ་ཉིད་དང་མཉེས་པ་དང༌།།དེ་ལ་མཆོད་དང་བྱེད་མེད་དང༌།། ༢༠ ཀུན་ཏུ་འཇུག་མཁྱེན་གང་ཡིན་དང༌།།མ་མཐོང་སྟོན་པར་མཛད་པ་དང༌།།འཇིག་རྟེན་སྟོང་ཉིད་རྣམ་པ་དང༌།།བརྗོད་དང་ཤེས་མཛད་མངོན་སུམ་མཛད།། ༢༡ བསམ་མི་ཁྱབ་དང་ཞི་ཉིད་སྟོན།།འཇིག་རྟེན་འདུ་ཤེས་འགོག་པ་ལ།།རྣམ་པ་ཀུན་མཁྱེན་ཚུལ་ལ་ནི།།ཤེས་པའི་མཚན་ཉིད་ཅེས་བཤད་དོ།། ༢༢ རྩ་བའི་སྦྱོར་ཊཱིཀ རྣམ་པ་ཀུན་མཁྱེན་པ་རྣམ་མཁྱེན་གྱི་ཚུལ་ལ་ནི་ཤེས་པའི་མཚན་ཉིད་ཅེས་བཤད་པ་འདི་ཆོས་ཅན། བཅུ་དྲུག་ཡོད་དེ། དེ་བཞིན་གཤེགས་པ་དེ་ནི་དེ་ཉིད་ཀྱི་ཆོས་རྣམ་མཁྱེན་ལ་བརྟེན་ནས་བདེ་བར་གནས་པ་དང༌། གུས་པར་བྱ་བ་དང༌། བླ་མ་ཉིད་དུ་བྱ་བ་དང༌། མཉེས་པར་བྱ་བ་དང༌། སངས་རྒྱས་དེ་ལ་མཆོད་པར་བྱ་བ་དང༌། དོན་དམ་དུ་བྱེད་པ་པོའི་རྒྱུ་མེད་པ་དང༌། ཡེ་ཤེས་ཤེས་བྱ་ཀུན་ཏུ་འཇུག་པར་མཁྱེན་པ་གང་ཡིན་པ་དང༌། མ་མཐོང་བའི་དོན་དེ་ཁོ་ན་ཉིད་མཐོང་བར་སྟོན་པར་མཛད་པ་དང༌། འཇིག་རྟེན་སྟོང་པ་ཉིད་ཀྱི་རྣམ་པར་སྟོན་པ་དང༌། དེ་སྟོང་ཉིད་དུ་རྗོད་པ་དང༌། དེ་སྟོང་ཉིད་དུ་ཤེས་པར་མཛད་པ་དང༌། དེ་སྟོང་ཉིད་དུ་མངོན་སུམ་དུ་མཐོང་བར་མཛད་པ་དང༌། འཇིག་རྟེན་བསམ་གྱིས་མི་ཁྱབ་པར་སྟོན་པ་དང༌། འཇིག་རྟེན་ཞི་བ་ཉིད་དུ་སྟོན་པ་དང༌། འཇིག་རྟེན་གྱི་དངོས་པོ་འགོག་པ་དང༌། མཚན་འཛིན་གྱི་འདུ་ཤེས་འགོག་པ་རྣམས་སུ་ཡོད་པས་སོ།།

དེ་ལྟར་བཅུ་དྲུག་པོ་དེ་ཡང་བསྡུ་ན་གསུམ་དུ་འདུ་སྟེ། རང་དོན་ཕུན་སུམ་ཚོགས་པ་དང༌། གཞན་དོན་ཕྲིན་ལས་ཀྱི་ཡོན་ཏན་དང༌། གཉིས་ཀའི་ཡོན་ཏན་དང་གསུམ་དུ་འདུ་བས་སོ། །དང་པོ་ལ་ཡང་གསུམ་སྟེ། བདེ་བར་གནས་པ་དང༌། གཞན་གྱིས་མཆོད་པ་དང༌། མཁྱེན་པའི་ཡོན་ཏན་ནོ། །གཉིས་པ་ལ། ཀུན་རྫོབ་དང༌། དོན་དམ་གྱི་དབང་དུ་བྱས་པ་གཉིས། གཉིས་པའི་དབང་དུ་བྱས་ནས། མཁྱེན་པའི་ཡོན་ཏན་ལ། ཇི་ལྟ་ཇི་སྙེད་མཁྱེན་པ་དང༌། གཞན་དོན་ཕྲིན་ལས་དང༌། གཉིས་དོན་བསྟན་པ་དང་གསུམ། གཞན་དོན་ཕྲིན་ལས་ཀྱི་དབང་དུ་མཛད་པ་ལ། སྤྱིར་བསྟན་དང༌། བྱེ་བྲག་ཏུ་བསྟན་པ་གཉིས། བྱེ་བྲག་ལ་མཛད་པ་གསུམ་གྱི་ཡོན་ཏན་དང༌། གནས་ལུགས་ཀྱི་རྟོགས་པ་བསྐྱེད་ཐབས་གཉིས་ལས། དང་པོ་ལ་གསུམ་སྟེ། མ་བསྡུས་པ་སྡུད་པ། བསྡུས་པ་སྨིན་པ། སྨིན་པ་གྲོལ་བའོ།། གསུམ་པ་ ( འགྲེལ་པ་ ) ནི། འགྲེལ་པ། དེ་བཞིན་གཤེགས་པ་དེ་ཉིད་ཀྱི་ཆོས་ལ་མངོན་པར་བརྟེན་ནས་གནས་པ་དང༌། གུས་པར་བྱ་བ་དང༌། བླ་མར་བྱ་བ་དང༌། མཉེས་པར་བྱ་བ་དང༌། མཆོད་པ་དང༌། བྱེད་པ་མེད་པ་ཉིད་དང༌། ཐམས་ཅད་དུ་འགྲོ་བ་དང༌། མ་མཐོང་བའི་དོན་སྟོན་པ་དང༌། འཇིག་རྟེན་སྟོང་པ་ཉིད་ཀྱི་རྣམ་པ་དང༌། འཇིག་རྟེན་སྟོང་པ་ཉིད་དུ་བརྗོད་པ་དང༌། འཇིག་རྟེན་སྟོང་པ་ཉིད་དུ་ཤེས་པར་མཛད་པ་དང༌། འཇིག་རྟེན་སྟོང་པ་ཉིད་དུ་མཐོང་བར་མཛད་པ་དང༌། བསམ་གྱིས་མི་ཁྱབ་པ་ཉིད་དུ་སྟོན་པ་དང༌། ཞི་བ་ཉིད་དུ་སྟོན་པ་དང༌། འཇིག་རྟེན་འགོག་པ་དང༌། འདུ་ཤེས་འགོག་པ་ཞེས་བྱ་བ་འདི་རྣམས་ཀྱི་ཤེས་པའི་རྣམ་པའི་བྱེ་བྲག་བཅུ་དྲུག་གིས་ཇི་ལྟ་བ་བཞིན་དུ། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བ་དག་མཚོན་པས་ན། ཤེས་པའི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་པ་ཡིན་ནོ།། འགྲེལ་པའི་སྦྱོར་ཊཱིཀ དོན་བྱེད་ནུས་པས་དངོས་པོ་མཚོན་ཚུལ་ཇི་ལྟ་བ་བཞིན་དུ། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བ་དག་མཚོན་པར་བྱེད་པས་ན་ཤེས་པའི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བས་བསྡུས་པའི་ཤེས་པའི་རྣམ་པའི་བྱེ་བྲག་ཆོས་ཅན།

བཅུ་དྲུག་ཡོད་དེ། དེ་བཞིན་གཤེགས་པ་དེ་ཉིད་ཀྱི་ཆོས་རྣམ་མཁྱེན་ལ་མངོན་པར་བརྟེན་ནས་གནས་པ་དང༌། གུས་པར་བྱ་བ་དང༌། བླ་མར་བྱ་བ་དང༌། མཉེས་པར་བྱ་བ་དང༌། མཆོད་པར་བྱ་བ་དང༌། དོན་དམ་པར་བྱེད་པ་པོའི་རྒྱུ་མེད་པ་ཉིད་དང༌། ཡེ་ཤེས་ཤེས་བྱ་ཐམས་ཅད་ལ་ཐོགས་མེད་དུ་འགྲོ་བ་དང༌། འགའ་ཡང་མ་མཐོང་བ་ཉིད་དེ་ཁོ་ནའི་དོན་མཐོང་བར་སྟོན་པ་དང༌། འཇིག་རྟེན་སྟོང་པ་ཉིད་ཀྱི་རྣམ་པར་སྟོན་པ་དང༌། ཐོས་བསམ་གྱི་ཤེས་རབ་བསྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་རྗོད་པར་མཛད་པ་དང༌། བསྒོམས་བྱུང་བསྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་ཤེས་པར་མཛད་པ་དང༌། འདས་པའི་རྟོགས་པ་བསྐྱེད་པའི་དོན་དུ་འཇིག་རྟེན་སྟོང་པ་ཉིད་དུ་མཐོང་བར་མཛད་པ་དང༌། འཇིག་རྟེན་བསམ་གྱིས་མི་ཁྱབ་པ་ཉིད་དུ་སྟོན་པ་དང༌། འཇིག་རྟེན་ཞི་བ་ཉིད་དུ་སྟོན་པ་དང༌། འཇིག་རྟེན་གྱི་དངོས་པོ་འགོག་པ་དང༌། མཚན་འཛིན་གྱི་འདུ་ཤེས་འགོག་པ་ཞེས་བྱ་བ་འདི་རྣམས་སུ་ཡོད་པས་སོ།། གཉིས་པ་ཁྱད་པར་གྱི་མཚན་ཉིད་ལ་གསུམ། མཚམས་སྦྱར། མདོར་བསྟན། རྒྱས་བཤད་དོ། །དང་པོ་ནི། འགྲེལ་པ། དེ་ལྟར་བར་སྐབས་ཀྱི་ཚིགས་སུ་བཅད་པ་དགུས་ཤེས་པའི་མཚན་ཉིད་སྤྱིའི་ངོ་བོ་ཉིད་དུ་བརྗོད་ནས། ཤེས་པའི་རྣམ་པས་ཡོངས་སུ་བཅད་པ་རྣམས་ཀྱི་ཁྱད་པར་ཤེས་པར་བྱ་བ་ཡིན་པས་ཤེས་པའི་མཚན་ཉིད་ཀྱི་འོག་ཏུ། བར་སྐབས་ཀྱི་ཚིཌ་སུ་བཅད་པས་ཁྱད་པར་གྱི་མཚན་ཉིད། འགྲེལ་པའི་སྦྱོར་ཊཱིཀ བཤད་ཟིན་པ་དེ་ལྟར་བར་ཚིགས་དགུས་ཤེས་པའི་མཚན་ཉིད་ཐེག་པ་ཆེ་ཆུང་སོ་སོར་མ་བཅད་པར་སྤྱིའི་ངོ་བོ་ཉིད་དུ་བརྗོད་ནས་ཤེས་པའི་མཚན་ཉིད་དེའི་འོག་ཏུ་བར་ཚིགས་བཞིས་ཁྱད་པར་གྱི་མཚན་ཉིད་གསུངས་པ་ཆོས་ཅན། དགོས་པ་ཡོད་དེ། ཤེས་པའི་རྣམ་པས་སྦྱོར་བ་གསུམ་དུ་ཡོངས་སུ་བཅད་པ་རྣམས་ཀྱི་ཁྱད་པར་ཤེས་པར་བྱ་བའི་ཆེད་ཡིན་པས་སོ།། གཉིས་པ་ ( བསྟན་ ) ལ། རྩ་བ། འགྲེལ་པ་གཉིས་ལས། དང་པོ་ (

རྩ་བ་ ) ནི། རྩ་བ། བསམ་མི་ཁྱབ་སོགས་ཁྱད་པར་གྱིས།། ཁྱད་ཞུགས་བདེན་པའི་སྤྱོད་ཡུལ་ཅན།།སྐད་ཅིག་མ་ནི་བཅུ་དྲུག་གིས།།ཁྱད་པར་མཚན་ཉིད་བཤད་པ་ཡིན།། ༢༣ རྩ་བའི་སྦྱོར་ཊཱིཀ བདེན་པ་བཞིའི་སྤྱོད་ཡུལ་ཅན་ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་མ་ནི་བཅུ་དྲུག་ཆོས་ཅན། ཐེག་ཆེན་གྱི་མཐོང་ལམ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་མཚན་ཉིད་ཅན་དུ་བཤད་པ་ཡིན་ཏེ། ཐེག་ཆེན་གྱི་མཐོང་ལམ་དེ་བསམ་གྱིས་མི་ཁྱབ་པ་དང༌། མི་མཉམ་པ་སོགས་ཁྱད་པར་གྱི་ཆོས་བཅུ་དྲུག་གི་སྒོ་ནས་ཐེག་དམན་གྱི་སྦྱོར་བ་བས་ཁྱད་ཞུགས་པར་བཤད་པས་སོ།། གཉིས་པ་ ( འགྲེལ་པ་ ) ནི། འགྲེལ་པ། བསམ་གྱིས་མི་ཁྱབ་པ་དང༌། མི་མཉམ་པ་ལ་སོགས་པའི་ཁྱད་པར་གྱི་ཁྱད་པར་དུ་བྱས་པའི་སྡུག་བསྔལ་ལ་སོགས་པའི་བདེན་པའི་ཡུལ་ཅན་ཆོས་དང༌། རྗེས་སུ་ཤེས་པའི་བཟོད་པ་དང༌། ཤེས་པའི་མཚན་ཉིད་བཅུ་དྲུག་གིས་ལམ་ཤེས་པ་ཉིད་ལ་སོགས་པའི་སྦྱོར་བ་དག་མཚོན་པས་ན། ཁྱད་པར་གྱི་མཚན་ཉིད་ཡིན་ནོ།། འགྲེལ་པའི་སྦྱོར་ཊཱིཀ སྡུག་བསྔལ་ལ་སོགས་པའི་བདེན་པ་བཞིའི་ཡུལ་ཅན་ཆོས་བཟོད་བཞི་དང་རྗེས་སུ་ཤེས་པའི་བཟོད་པ་བཞི་དང༌། ཆོས་ཤེས་རྗེས་ཤེས་བཞི་བཞིའི་མཚན་ཉིད་ཅན་ཐེག་ཆེན་གྱི་མཐོང་ལམ་སྐད་ཅིག་མ་བཅུ་དྲུག་ཆོས་ཅན། ཁྱད་པར་གྱི་མཚན་ཉིད་ཡིན་ནོ་སྟེ། བསམ་གྱིས་མི་ཁྱབ་པ་དང་མི་མཉམ་པ་ལ་སོགས་པའི་ཁྱད་པར་བཅུ་དྲུག་གིས་ལམ་ཤེས་པ་ཉིད་དང་ལ་སོགས་པས་རྣམ་མཁྱེན་གྱི་སྦྱོར་བ་དག་ཐེག་དམན་གྱི་སྦྱོར་བ་ལས་ཁྱད་པར་དུ་བྱས་པའི་སྦྱོར་བ་ཡིན་པར་མཚོན་པས་ནའོ།། གཞི་ཤེས་ལ་ཁྱད་མཚན་མི་འཆད་པའི་དོན་ནི། ཤེས་མཚན་གྱིས་མི་ལྡན་རྣམ་གཅོད་ཀྱིས་མཚོན་ལ་ཁྱད་མཚན་གྱིས་གཞན་ལྡན་རྣམ་གཅོད་ཀྱིས་མཚོན་པས་གཞན་ལ་ལྡན་པ་གཅད་དགོས་པའི་ཕྱིར། གཞི་ཤེས་ལ་ཁྱད་མཚན་མ་བཤད་དོ། །འོན་ཀྱང་འཕགས་གྲོལ་གྱིས་སྦྱོར་བ་གསུམ་ཅར་ལ་སྦྱར་བས་ལུགས་དེ་ལེགས་པ་ཡིན་ཏེ།

ཐེག་ཆེན་གྱི་སྦྱོར་བ་གཅིག་གི་ངོ་བོ་ཡིན་པས་སོ། །མཐོང་ལམ་གྱི་ཁྱད་པར་བཤད་པས་དེའི་རྒྱུ་སྦྱོར་ལམ་དང་འབྲས་བུ་སྒོམ་ལམ་གྱི་ཁྱད་པར་ཡང་བཤད་པར་འགྱུར་རོ།། གསུམ་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཡང་བསམ་གྱིས་མི་ཁྱབ་པ་ལ་སོགས་པའི་ཁྱད་པར་གང་ཡིན་ཞེ་ན། བར་སྐབས་ཀྱི་ཚིགས་སུ་བཅད་པ་གསུམ་པོ།། འགྲེལ་པའི་སྦྱོར་ཊཱིཀ མདོར་བསྟན་གྱི་འོག་ཏུ་བར་ཚིགས་གསུམ་པོས་ཡང་ཁྱད་པར་བཅུ་དྲུག་རྒྱས་པར་བཤད་པ་ཆོས་ཅན། དགོས་པ་ཡོད་དེ། གོང་དུ་སྨོས་པའི་བསམ་གྱིས་མི་ཁྱབ་པ་དང་ལ་སོགས་པས་མི་མཉམ་པ་སོགས་ཀྱི་ཁྱད་པར་བཅུ་དྲུག་པོ་དེ་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། བསམ་མི་ཁྱབ་དང་མི་མཉམ་དང༌།།གཞལ་དང་བགྲང་ལས་ཡང་དག་འདས།།འཕགས་པ་ཀུན་བསྡུས་མཁས་པ་ཡིས།།རིག་བྱ་ཐུན་མོང་མིན་ཤེས་ཉིད།། ༢༤ ཤེས་མྱུར་བྲི་དང་གང་མེད་དང༌།།སྒྲུབ་དང་ཡང་དག་འགྲུབ་པ་དང༌།།དམིགས་པ་བརྟེན་དང་བཅས་པ་དང༌།།མཐའ་དག་པ་དང་ཡོངས་འཛིན་དང༌།། ༢༥ རོ་མྱང་མེད་དང་ཁྱད་པར་ནི།།བཅུ་དྲུག་བདག་ཉིད་ཅེས་བྱ་སྟེ།།གང་གིས་ལམ་ནི་གཞན་དག་ལས།།ཁྱད་དུ་འཕགས་པས་ཁྱད་པར་ལམ།། ༢༦ རྩ་བའི་སྦྱོར་ཊཱིཀ བདེན་པ་བཞིའི་ཡུལ་ཅན་བཞི་བཞི་སྟེ་བཅུ་དྲུག་ལས། སྡུག་བསྔལ་བདེན་པའི་ཡུལ་ཅན་བཞི་ནི། བསམ་མི་ཁྱབ་དང༌། མི་མཉམ་པ་དང༌།གཞལ་བ་ལས་ཡང་དག་པར་འདས་པ་དང༌། བགྲང་བ་ལས་ཡང་དག་པར་འདས་པའོ།། ཀུན་འབྱུང་བདེན་པའི་ཡུལ་ཅན་བཞི་ནི། འཕགས་པའི་གང་ཟག་གི་ཡོན་ཏན་ཀུན་སྡུད་པ་དང༌། སྐྱེས་བུ་མཁས་པ་ཡིས་རིག་པར་བྱ་བའི་ཟབ་མོ་རྟོགས་པ་དང༌། ཉན་རང་དང་ཐུན་མོང་མ་ཡིན་པའི་དོན་ཤེས་པ་ཉིད་དང༌། མངོན་པར་ཤེས་པ་ཉན་རང་ལས་ཤིན་ཏུ་མྱུར་བ་ཉིད་དོ།། འགོག་བདེན་གྱི་ཡུལ་ཅན་བཞི་ནི། ཆོས་ཐམས་ཅད་བྲི་བ་མེད་པར་རྟོགས་པ་དང༌། གང་བ་མེད་པར་རྟོགས་པ་དང༌། ཕྱིན་དྲུག་བརྩོན་འགྲུས་ཀྱིས་སྒྲུབ་པས་ཚོགས་གཉིས་ཡང་དག་པར་འགྲུབ་པ་དང༌།

ཆོས་ཐམས་ཅད་ལ་མི་རྟོག་པར་དམིགས་པ་རྣམས་སོ།། ལམ་བདེན་གྱི་ཡུལ་ཅན་བཞི་ནི། རྟེན་ཆོས་དབྱིངས་ཀྱི་རིགས་དང་བཅས་པ་དང༌། སྨོན་ལམ་ལ་སོགས་པའི་ཕར་ཕྱིན་རྫོགས་པའི་རྒྱུ་ཚོགས་མཐའ་དག་དང་ལྡན་པ་དང༌། ཐེག་ཆེན་དགེ་བའི་བཤེས་གཉེན་གྱིས་ཡོངས་སུ་འཛིན་པ་དང༌། ཡུལ་ལ་རོ་མྱང་བའི་མངོན་ཞེན་མེད་པ་སྟེ། དེ་ལྟ་བུའི་ཁྱད་པར་གྱི་ཆོས་ནི་བཅུ་དྲུག་གི་བདག་ཉིད་འདིས་ཤེས་པར་བྱ་སྟེ། ཁྱད་ཆོས་གང་གིས་ཐེག་ཆེན་གྱི་མཐོང་ལམ་ནི། གཞན་དམན་ལམ་དག་ལས་ཁྱད་པར་དུ་འཕགས་པས་ཁྱད་པར་གྱི་ལམ་ཡིན་ནོ་ཞེས་དོན་བསྡུས་སོ།། གསུམ་པ་ ( འགྲེལ་པ་ ) ལ། རྩ་བའི་ཚིག་དོན་དང༌། དམན་ལམ་མི་སྟོན་པའི་རྒྱུ་མཚན་གཉིས་ལས། དང་པོ་ནི། འགྲེལ་པ། ཡང་དག་པར་རྫོགས་པའི་སངས་རྒྱས་ལ་སོགས་པས་ལེགས་པར་ཡོངས་སུ་བཟུང་བའི་ཤེས་རབ་ཀྱི་སྟོབས་ཀྱིས་བསམ་གྱིས་མི་ཁྱབ་པ་ཉིད་དང༌། མི་ཉམས་པ་ཉིད་དང༌། གཞལ་བ་ལས་ཡང་དག་པར་འདས་པ་དང༌། བགྲང་བ་ལས་ཡང་དག་པར་འདས་པ་དང༌། འཕགས་པའི་གང་ཟག་ཐམས་ཅད་སྡུད་པ་དང༌། སྐྱེས་བུ་མཁས་པས་རིག་པར་བྱ་བ་ཉིད་དང༌། ཉན་ཐོས་ལ་སོགས་པའི་སྤྱོད་ཡུལ་མ་ཡིན་པའི་དངོས་པོ་ཡོངས་སུ་ཤེས་པ་དང༌། རང་གི་ལུགས་ལས་ལྟོས་པའི་མངོན་པར་ཤེས་པ་ཤིན་ཏུ་མྱུར་བའི་ཤེས་པ་དང༌། ཀུན་རྫོབ་དང་དོན་དམ་པའི་བདེན་པ་ལ་བརྟེན་པའི་ཆོས་ཐམས་ཅད་དྲི་བ་མེད་པ་དང་གང་བ་མེད་པའི་ངོ་བོ་དང༌། འཁོར་གསུམ་རྣམ་པར་དག་པས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་རབ་ཏུ་སྒྲུབ་པ་དང༌། ཡང་དག་པའི་སྦྱོར་བས་བསྐལ་པ་དུ་མར་བསྒྲུབ་པའི་བསོད་ནམས་དང་ཡེ་ཤེས་ཡང་དག་པར་འགྲུབ་པ་དང༌། རྣམ་པར་མི་རྟོག་པར་ཆོས་ཐམས་ཅད་ལ་དམིགས་པ་དང༌། ཆོས་ཀྱི་དབྱིངས་ཀྱི་ངོ་བོ་ཉིད་བྱང་ཆུབ་སེམས་དཔའི་རྟེན་དང༌། སྨོན་ལམ་ལ་སོགས་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་རྒྱུའི་ཚོགས་པ་དང༌། དགེ་བའི་བཤེས་གཉེན་གྱི་ཐབས་ཀྱིས་ཡོངས་སུ་བཟུང་བ་དང༌།

མངོན་པར་ཞེན་པའི་རོ་མྱང་བ་མེད་པ་དང་བཅུ་དྲུག་གི་བདག་ཉིད་ཅེས་བྱ་བ་ནི། གོ་རིམ་བཞིན་དུ་སྡུག་བསྔལ་ལ་སོགས་པའི་བདེན་པའི་སྐད་ཅིག་མ་རྣམས་ཀྱི་ཁྱད་པར་ཡིན་ཏེ། གང་གིས་ཉན་ཐོས་ལ་སོགས་པའི་ལམ་རྣམས་ལས་བྱང་ཆུབ་སེམས་དཔའ་ལ་སོགས་པའི་ལམ་ཤེས་པ་ཉིད་ལ་སོགས་པ་གཉིས་ནི། ཁྱད་པར་གྱི་ལམ་ཡིན་པར་ཁྱད་ཞུགས་སོ།། འགྲེལ་པའི་སྦྱོར་ཊཱིཀ བྱང་ཆུབ་སེམས་དཔའི་ལམ་ཤེས་པ་ཉིད་ཀྱི་སྦྱོར་བ་དང་ལ་སོགས་པས་སངས་རྒྱས་ཀྱི་རྣམ་མཁྱེན་གྱི་སྦྱོར་བ་གཉིས་ནི་ཆོས་ཅན། ཁྱད་པར་གྱི་ལམ་ཡིན་ཏེ། ཁྱད་ཆོས་བཅུ་དྲུག་པོ་གང་རུང་གི་སྒོ་ནས་ཉན་ཐོས་ལ་སོགས་པ་ཐེག་དམན་གྱི་ལམ་རྣམས་ལས་ཁྱད་ཞུགས་པས་སོ།། བཅུ་དྲུག་པོ་དེ་ཡང་ཡུལ་གྱི་དབང་གིས་རིས་བསྡུ་ན་ཡུལ་བདེན་པ་བཞི་པོ་རེ་རེ་ལ་ཡུལ་ཅན་བཞི་བཞི་ཡོད་པས། ཡུལ་ཡུལ་ཅན་གོ་རིམ་བཞིན་དུ་སྦྱར་ན། སྡུག་བསྔལ་ལ་སོགས་པའི་བདེན་པ་བཞིའི་གནས་ལུགས་རྟོགས་པའི་ཐེག་ཆེན་སྦྱོར་བ་སྐད་ཅིག་མ་བཅུ་དྲུག་ཡོད་པ་རྣམས་ཀྱི་ནང་ནས་སྡུག་བདེན་གྱི་ཡུལ་ཅན་གྱི་ཐེག་ཆེན་སྦྱོར་བ་ཆོས་ཅན། སྐད་ཅིག་མ་བཞི་ཡོད་དེ། ཡང་དག་པར་རྫོགས་པའི་སངས་རྒྱས་དང་ལ་སོགས་པས་བྱང་སེམས་སྔ་མ་རྣམས་ཀྱིས་ལེགས་པར་ཡོངས་སུ་གཟུང་བའི་ཤེས་རབ་ཀྱི་སྟོབས་ཀྱིས་རྟོག་གེའི་བློས་བསམ་གྱིས་མི་ཁྱབ་པ་ཉིད་དང༌། ཟླ་མེད་པས་མི་མཉམ་པ་ཉིད་དང༌། ཚད་མས་གཞལ་བ་ལས་ཡང་དག་པར་འདས་པ་དང༌། གྲངས་ཀྱིས་བགྲང་བ་ལས་ཡང་དག་པར་འདས་པའི་སྡུག་བདེན་གྱི་ཆོས་ཉིད་རྟོགས་པའི་སྦྱོར་བ་བཞི་ཡོད་པས་སོ།། ཀུན་འབྱུང་བདེན་པའི་ཡུལ་ཅན་གྱི་ཐེག་ཆེན་སྦྱོར་བ་ཆོས་ཅན། 

བསལ་བ་སྔར་བཞིན། འཕགས་པའི་གང་ཟག་ཐམས་ཅད་ཀྱི་ཡོན་ཏན་སྡུད་པ་དང༌། ཇི་ལྟ་ཇི་སྙེད་ལ་མཁས་པའི་སྐྱེས་བུས་རིག་པར་བྱ་བའི་གནས་ལུགས་རྟོགས་པ་ཉིད་དང༌། ཉན་ཐོས་དང་རང་རྒྱལ་ལ་སོགས་པའི་སྤྱོད་ཡུལ་མ་ཡིན་པའི་དངོས་པོ་ཕྲ་མོ་དེ་ཁོ་ན་ཉིད་ཡོངས་སུ་ཤེས་པ་དང༌། ཐེག་ཆེན་རང་གི་ལུགས་ལས་ལྟོས་པའི་མངོན་པར་ཤེས་པ་ཉན་རང་ལས་ཤིན་ཏུ་མྱུར་བའི་ཤེས་པ་རྣམས་སུ་ཡོད་པས་སོ།། འགོག་བདེན་གྱི་སོགས་ཆོས་ཅན། སྔར་བཞིན། ཀུན་རྫོབ་བདེན་པ་ལ་བརྟེན་ནས་སྐུར་བ་མི་འདེབས་པས་ཆོས་ཐམས་ཅད་བྲི་བ་མེད་པ་དང༌། དོན་དམ་པའི་བདེན་པ་ལ་བརྟེན་ནས་སྒྲོ་མི་འདོགས་པས་གང་བ་མེད་པའི་ངོ་བོ་རྟོགས་པ་དང༌། འཁོར་གསུམ་རྣམ་པར་དག་པའི་སྒོ་ནས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བརྩོན་འགྲུས་ཀྱིས་དྲག་ཏུ་རབ་ཏུ་སྒྲུབ་པ་དང་ཡང་དག་པའི་སྦྱོར་བ་གུས་རྟག་གཉིས་ཀྱི་སྒོ་ནས་བསྐལ་པ་དུ་མར་བསྒྲུབས་པའི་བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་འགྲུབ་པ་དང༌། ཕྱི་ནང་གི་ཆོས་ཐམས་ཅད་ལ་རྣམ་པར་མི་རྟོག་པར་དམིགས་པ་རྣམས་སུ་ཡོད་པས་སོ།། ལམ་བདེན་གྱི་སོགས་ཆོས་ཅན། སྔར་བཞིན། བྱང་ཆུབ་སེམས་དཔའི་ལམ་གྱི་རྟེན་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་རིགས་དང་ལྡན་པ་དང༌། སྨོན་ལམ་ལ་སོགས་པའི་ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་པའི་རྒྱུ་ཚོགས་པ་དང་ལྡན་པ་དང༌། ཐེག་ཆེན་དགེ་བའི་བཤེས་གཉེན་གྱི་ཐབས་མཁས་ཀྱིས་ཡོངས་སུ་གཟུང་བ་དང༌། གཟུགས་སོགས་ལ་མངོན་པར་ཞེན་པའི་རོ་མྱང་བ་མེད་པ་རྣམས་སུ་ཡོད་པས་སོ།། གཉིས་པ་ ( དམན་ལམ་མི་སྟོན་པའི་རྒྱུ་མཚན་ ) ནི། འགྲེལ་པ། དེའི་ཕྱིར་དེ་དག་གི་ནི་ཇི་སྐད་བཤད་པའི་ཁྱད་པར་དང་བྲལ་བའི་མངོན་པར་ཞེན་པ་ལ་སོགས་པ་སྐྱེ་བའི་མཚན་ཉིད་ཀྱིས་གོ་སླ་བའི་ཕྱིར་མ་བཤད་དོ།། འགྲེལ་པའི་སྦྱོར་ཊཱིཀ ཉན་རང་དེ་དག་གི་ལམ་ནི་ཆོས་ཅན། གོ་སླ་བའི་ཕྱིར་ན་སྐབས་འདིར་དངོས་སུ་མ་བསྟན་པའི་རྒྱུ་མཚན་ཡོད་དེ།

ཇི་སྐད་བཤད་པའི་ཁྱད་པར་བཅུ་དྲུག་པོ་རྣམས་དང་བྲལ་བའི་མངོན་པར་ཞེན་པ་ལ་སོགས་པ་སྐྱེ་བའི་མཚན་ཉིད་ཅན་དུ་སྔར་ལས་བཟློག་པ་ཉིད་ཀྱིས་རྟོགས་པའི་ཕྱིར་ཏེ། བྱང་སེམས་ཀྱི་སྦྱོར་བ་ཁྱད་པར་བཅུ་དྲུག་དང་ལྡན་པར་དངོས་སུ་བསྟན་པ་དེའི་ཕྱིར་རོ།། གསུམ་པ་བྱེད་པའི་མཚན་ཉིད་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཁྱད་པར་གྱི་མཚན་ཉིད་ཀྱིས་རྣམ་པར་བཅད་པ་རྣམས་ཀྱི་བྱེད་པ་གང་ཡིན་ཞེ་ན། བར་སྐབས་ཀྱི་ཚིགས་སུ་བཅད་པ་གཉིས་ཀྱིས་བྱེད་པའི་མཚན་ཉིད། འགྲེལ་པའི་སྦྱོར་ཊཱིཀ ཁྱད་མཚན་གྱི་རྗེས་སུ་ཕན་དང་སོགས་བར་ཚིགས་གཉིས་ཀྱིས་བྱེད་པའི་མཚན་ཉིད་བཤད་པ་ཆོས་ཅན། དགོས་པ་ཡོད་དེ། ཁྱད་པར་གྱི་མཚན་ཉིད་ཀྱིས་མི་ལྡན་པ་དང་གཞན་ལྡན་རྣམ་པར་བཅད་པའི་ཐེག་ཆེན་གྱི་སྒྲུབ་པ་རྣམས་ཀྱི་བྱེད་པ་ཕྲིན་ལས་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། ཕན་དང་བདེ་དང་སྐྱོབ་པ་དང༌།།མི་རྣམས་ཀྱི་ནི་སྐྱབས་དག་དང༌།།གནས་དང་དཔུང་གཉེན་གླིང་དང་ནི།།ཡོངས་འདྲེན་པ་ཞེས་བྱ་བ་དང༌།། ༢༧ ལྷུན་གྱིས་གྲུབ་དང་ཐེག་གསུམ་གྱིས།།འབྲས་བུ་མངོན་སུམ་མི་བྱེད་དག།ཐ་མ་རྟེན་གྱི་མཛད་པ་སྟེ།།འདི་ནི་བྱེད་པའི་མཚན་ཉིད་ཡིན།། ༢༨ རྩ་བའི་སྦྱོར་ཊཱིཀ ཐེག་ཆེན་སྦྱོར་བའི་བྱེད་པའི་མཚན་ཉིད་གང་ཡིན་པ་འདི་ནི་ཆོས་ཅན། དབྱེ་ན་བཅུ་གཅིག་ཡོད་དེ། གདུལ་བྱ་ལ་ཕན་པར་བྱེད་པ་དང༌། བདེ་བར་བྱེད་པ་དང༌། སྐྱོབ་པར་བྱེད་པ་དང༌། མི་རྣམས་ཀྱི་ནི་སྐྱབས་དག་བྱེད་པ་དང༌། གནས་སུ་བྱེད་པ་དང༌། དཔུང་གཉེན་བྱེད་པ་དང༌། གླིང་གི་བྱེད་པ་དང་ནི། ཡོངས་སུ་འདྲེན་པར་བྱེད་པ་ཞེས་བྱ་བ་དང༌། ལྷུན་གྱིས་གྲུབ་པའི་བྱེད་པ་དང༌། རྫོགས་སྨིན་མ་སྦྱངས་པར་ཐེག་པ་གསུམ་གྱི་འབྲས་བུ་མངོན་སུམ་དུ་མི་བྱེད་པའི་བདག་ཉིད་དུ་བྱེད་པ་དང༌། བཅུ་གཅིག་པོའི་ཐ་མ་རྟེན་གྱི་མཛད་པ་སྟེ་དེ་རྣམས་སུ་ཡོད་པས་སོ།།

བྱེད་པ་བཅུ་གཅིག་པོ་དེ་ཡང་བསྡུ་ན་གསུམ་དུ་འདུ་སྟེ། མཁྱེན་པ་གསུམ་གྱི་སྦྱོར་བའི་བྱེད་པ་གསུམ་དུ་འདུ་བས་སོ། །དེ་ཡང་གཞི་ཤེས་སྦྱོར་བའི་བྱེད་པའི་དབང་དུ་བྱས་ནས་དང་པོ་གསུམ་དང༌། ལམ་ཤེས་སྦྱོར་བའི་བྱེད་པའི་དབང་དུ་བྱས་ནས་སྐྱབས་ལ་སོགས་པ་བདུན་དང༌། རྣམ་མཁྱེན་སྦྱོར་བའི་བྱེད་པའི་དབང་དུ་བྱས་ནས་རྟེན་གྱི་བྱེད་པ་གསུངས་སོ།། གསུམ་པ་ ( འགྲེལ་པ་ ) ལ། ཚིག་གི་དོན་དང༌། མཚོན་ཚུལ་གཉིས་ལས། དང་པོ་ནི། འགྲེལ་པ། མ་འོངས་པའི་ཕན་པ་དང༌། ཚེ་འདིའི་བདེ་བ་དང༌། སྡུག་བསྔལ་མེད་པའི་རྣམ་པར་སྨིན་པ་མ་ཡིན་པའི་ཆོས་ཉིད་ཉེ་བར་བསྒྲུབ་པའི་དོན་གྱིས་ཐམས་ཅད་ཤེས་པ་ཉིད་ཀྱི་ཕན་པ་ལ་སོགས་པའི་བྱེད་པ་གསུམ་མོ།། གཏན་དུ་ཕན་པ་དང༌། སྡུག་བསྔལ་གྱི་རྒྱུ་བཟློག་པ་དང༌། འཁོར་བ་དང་མྱ་ངན་ལས་འདས་པ་མཉམ་པ་ཉིད་དུུ་རྟོགས་པ་དང༌། རང་དང་གཞན་གྱི་དོན་རྟོགས་པའི་རྟེན་གྱི་ངོ་བོ་དང༌། གཞན་གྱི་དོན་སྒྲུབ་པ་དང༌། སེམས་ཅན་གྱི་དོན་ལྷུན་གྱིས་གྲུབ་པར་འཇུག་པ་དང༌། ཐེག་པ་གསུམ་གྱི་ངེས་པར་འབྱུང་བའི་འབྲས་བུ་མངོན་སུམ་དུ་མི་བྱེད་པ་ཞེས་བྱ་བ་འདི་རྣམས་དུས་ཇི་ལྟ་བ་བཞིན་དུ་ཡང་དག་པར་ཉེ་བར་སྒྲུབ་པའི་དོན་གྱིས་ལམ་ཤེས་པ་ཉིད་ཀྱི་སྐྱབས་ལ་སོགས་པའི་བྱེད་པ་བདུན་ནོ།། རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་ཐམས་ཅད་སྟོན་པ་ཉེ་བར་སྒྲུབ་པའི་དོན་གྱིས། རྣམ་པ་ཐམས་ཅད་མཁྱེན་པ་ཉིད་ལ་ནི་རྟེན་གྱི་མཛད་པ་གཅིག་སྟེ། འགྲེལ་པའི་སྦྱོར་ཊཱིཀ གདུལ་བྱ་མྱང་འདས་ལ་འགོད་པ་མ་འོངས་པའི་ཕན་པ་དང༌། ཡིད་མི་བདེ་ལས་འགྲོལ་བ་ཚེ་འདིའི་བདེ་བ་དང༌། ཡང་སྲིད་མི་ལེན་པས་སྡུག་བསྔལ་མེད་པའི་རྣམ་པར་སྨིན་པ་མ་ཡིན་པའི་ཆོས་ཉིད་སྒྲུབ་པར་མཛད་པ་སྟེ་ཕན་པ་ལ་སོགས་པའི་བྱེད་པ་གསུམ་ཆོས་ཅན། གཞི་ཐམས་ཅད་ཤེས་པ་ཉིད་ཀྱི་སྦྱོར་བའི་བྱེད་པ་ཡིན་ཏེ། གཞི་ཤེས་སྦྱོར་བས་གདུལ་བྱ་ལ་ཕན་པ་ཉེ་བར་སྒྲུབ་པར་བྱེད་པའི་མཛད་པ་ཡིན་པའི་དོན་གྱིས་སོ།

།གཏན་དུ་ཕན་པ་སྐྱབས་ཀྱི་བྱེད་པ་དང༌། སྡུག་བསྔལ་གྱི་རྒྱུ་བདེན་འཛིན་ཟློག་པ་གནས་ཀྱི་བྱེད་པ་དང༌། འཁོར་བ་དང་མྱ་ངན་ལས་འདས་པ་བདེན་མེད་མཉམ་པ་ཉིད་དུ་རྟོགས་པ་དཔུང་གཉེན་གྱི་དང༌། འཁོར་འདས་ལ་བླང་དོར་མེད་པ་རང་དང་གཞན་གྱི་དོན་རྟོགས་པའི་རྟེན་གྱི་ངོ་བོ་གླིང་གི་དང༌། རང་དོན་ལ་མི་སྲེད་པའི་ཐབས་སུ་གཞན་གྱི་དོན་སྒྲུབ་པ་ཡོངས་འདྲེན་གྱི་དང༌། སེམས་ཅན་གྱི་དོན་ལ་འབད་མེད་ལྷུན་གྱིས་གྲུབ་པར་འཇུག་པར་མཛད་པ་ལྷུན་གྲུབ་ཀྱི་དང༌། ཐེག་པ་གསུམ་གྱི་ལམ་གྱིས་རང་རང་གི་སྤང་བྱ་ལས་ངེས་པར་འབྱུང་ཡང་རྫོགས་སྨིན་མ་སྦྱངས་པར་འབྲས་བུ་མངོན་སུམ་དུ་མི་བྱེད་པ་ཞེས་བྱ་བ་སྐྱབས་ལ་སོགས་པའི་བྱེད་པ་བདུན་རྣམས་ཆོས་ཅན། ལམ་ཤེས་པ་ཉིད་ཀྱི་སྦྱོར་བའི་བྱེད་པ་ཡིན་ཏེ། ལམ་ཤེས་ཀྱི་གདུལ་བྱ་ལ་ཇི་ལྟ་བ་བཞིན་དུ་ཕན་པ་ཡང་དག་པར་ཉེ་བར་སྒྲུབ་པའི་དོན་གྱིས་སོ། །བྱེད་པ་བཅུ་གཅིག་པ་ཐ་མ་རྟེན་གྱི་མཛད་པ་གཅིག་ཆོས་ཅན། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བའི་བྱེད་པ་ཡིན་ཏེ། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བས་གདུལ་བྱ་རྣམ་མཁྱེན་གྱི་དབང་དུ་བྱས་པའི་ཆོས་ཐམས་ཅད་སྟོན་པ་ཉེ་བར་སྒྲུབ་པའི་མཛད་པ་ཡིན་པའི་དོན་གྱིས་སོ།། གཉིས་པ་ ( མཚོན་ཚུལ་ ) ནི། འགྲེལ་པ། དེ་ལྟར་ན་བྱེད་པའི་རྣམ་པ་དག་གིས་ཇི་ལྟ་བ་བཞིན་དུ། ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་མཚོན་པས་ན་བྱེད་པའི་མཚན་ཉིད་ཡིན་ནོ།། འགྲེལ་པའི་སྦྱོར་ཊཱིཀ བཤད་མ་ཐག་པའི་བཅུུ་གཅིག་པོ་འདི་ཆོས་ཅན། མཁྱེན་གསུམ་གྱི་སྦྱོར་བའི་བྱེད་པ་མཚོན་པའི་མཚན་ཉིད་ཡིན་ཏེ། བཤད་པ་དེ་ལྟར་བྱེད་པའི་རྣམ་པ་བཅུ་གཅིག་པོ་དག་གིས་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་དོན་བྱེད་ནུས་པས་དངོས་པོ་མཚོན་པ་ཇི་ལྟ་བ་བཞིན་དུ་མཚོན་པར་བྱེད་པས་ནའོ།། བཞི་པ་ངོ་བོ་ཉིད་མཚན་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། བྱེད་པའི་མཚན་ཉིད་ཀྱིས་ཤེས་པར་བྱས་པ་རྣམས་ཀྱི་ངོ་བོ་ཉིད་གང་ཡིན་ཞེ་ན།

བར་སྐབས་ཀྱི་ཚིགས་སུ་བཅད་པ་གསུམ་གྱིས་ངོ་བོ་ཉིད་ཀྱི་མཚན་ཉིད། འགྲེལ་པའི་སྦྱོར་ཊཱིཀ བྱེད་མཚན་བཤད་པའི་འོག་ཏུ་བར་ཚིགས་གསུམ་གྱིས་ངོ་བོ་ཉིད་ཀྱི་མཚན་ཉིད་གསུངས་པ་ཆོས་ཅན། དགོས་པ་ཡོད་དེ། བྱེད་པའི་མཚན་ཉིད་ཀྱིས་ཤེས་པར་བྱས་པའི་སྦྱོར་བ་རྣམས་ཀྱི་ངོ་བོ་ཉིད་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། ཉོན་མོངས་རྟགས་དང་མཚན་མ་དང༌།།མི་མཐུན་ཕྱོགས་དང་གཉེན་པོ་དག །དབེན་དང་དཀའ་དང་ངེས་པ་དང༌།།ཆེད་དུ་བྱ་དང་མི་དམིགས་དང༌།། ༢༩ མངོན་པར་ཞེན་པ་བཀག་པ་དང༌།།དམིགས་པ་ཞེས་བྱ་གང་ཡིན་དང༌།།མི་མཐུན་ཐོགས་པ་མེད་དང་དེ།།གཞི་མེད་འགྲོ་མེད་སྐྱེ་མེད་དང༌།། ༣༠ དེ་བཞིན་ཉིད་ནི་མི་དམིགས་དང༌།།ངོ་བོ་ཉིད་བཅུ་དྲུག་བདག་ཉིད།།མཚོན་བྱ་ལྟ་བུར་མཚོན་པས་ན།།མཚན་ཉིད་བཞི་པར་བཞེད་པ་ཡིན།། ༣༡ རྩ་བའི་སྦྱོར་ཊཱིཀ མཚོན་བྱ་ལྟ་བུར་མཚོན་པས་ན་མཚན་ཉིད་བཞི་པ་ངོ་བོ་ཉིད་མཚན་དུ་བཞེད་པའི་མཁྱེན་གསུམ་གྱི་སྦྱོར་བ་ཆོས་ཅན། དབྱེ་ན་ངོ་བོ་ཉིད་མཚན་བཅུ་དྲུག་གི་བདག་ཉིད་ཡིན་ཏེ། ཉོན་མོངས་ཀྱི་ངོ་བོས་དབེན་པ་དང༌། དེའི་འབྲས་བུ་རྟགས་ཀྱིས་དང༌། དེའི་རྒྱུ་མཚན་མས་དང༌། མི་མཐུན་པའི་ཕྱོགས་དང་གཉེན་པོ་དག་གིས་སྟོང་པ་སྟེ་ཤེས་སྒྲིབ་ཀྱིས་དབེན་པ་དང༌། བྱ་དཀའ་བའི་ངོ་བོ་ཉིད་དང༌། མཐའ་གཅིག་ཏུ་ངེས་པའི་དང༌། ཆེད་དུ་བྱ་བ་མ་འཁྲུལ་བའི་དང༌། བསྒོམ་བྱ་སྒོམ་པ་པོའི་ཆོས་མི་དམིགས་པའི་དང༌། མངོན་པར་ཞེན་པ་བཀག་པའི་དང༌། ཆོས་ཅན་རྣམ་པ་མ་ལུས་པ་ལ་དམིགས་པ་ཞེས་བྱ་བ་གང་ཡིན་པའི་དང༌། འཇིག་རྟེན་དང་མི་མཐུན་པའི་དང༌། ཡུལ་ལ་ཐོགས་པ་མེད་པར་འཇུག་པའི་དང༌། དོན་དམ་པར་གཞི་མེད་པར་རྟོགས་པའི་དང༌། ཆོས་ཉིད་དམན་པ་ལས་མཆོག་ཏུ་འགྲོ་བ་མེད་པར་རྟོགས་པའི་དང༌། ལམ་གྱི་རྣམ་པ་སྐྱེ་མེད་དུ་རྟོགས་པའི་དང༌། གཞིའི་དེ་བཞིན་ཉིད་ནི་མི་དམིགས་པར་རྟོགས་པའི་ངོ་བོ་ཉིད་རྣམས་སུ་ཡོད་པས་སོ།།

གསུམ་པ་ ( འགྲེལ་པ་ ) ལ། དབྱེ་བ་དང༌། མཚོན་ཚུལ་གཉིས་ལས། དང་པོ་ལ་གསུམ། གཞི་ཤེས་སྦྱོར་བའི། ལམ་ཤེས་སྦྱོར་བའི། རྣམ་མཁྱེན་སྦྱོར་བའི་ངོ་བོ་ཉིད་མཚན་ནོ། །དང་པོ་ནི། འགྲེལ་པ། འདོད་ཆགས་ལ་སོགས་པའི་ཉོན་མོངས་པ་དང༌། དེའི་རྟགས་ལུས་ཀྱི་གནས་ངན་ལེན་དང༌། དེའི་མཚན་མ་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པ་དང༌། འདོད་ཆགས་དང་འདོད་ཆགས་མེད་པ་ལ་སོགས་པ་མི་མཐུན་པའི་ཕྱོགས་དང་གཉེན་པོ་དག་སྟོང་པ་ཉིད་ཀྱིས་ཐམས་ཅད་ཤེས་པ་ཉིད་ཀྱི་དབེན་པའི་ངོ་བོ་ཉིད་བཞིའོ།། འགྲེལ་པའི་སྦྱོར་ཊཱིཀ བྱང་སེམས་ཀྱི་རྒྱུད་ཀྱི་གཞི་ཐམས་ཅད་ཤེས་པ་ཉིད་ཀྱི་སྦྱོར་བ་ཆོས་ཅན། དབྱེ་ན་བཞི་ཡོད་དེ། འདོད་ཆགས་ལ་སོགས་པའི་ཉོན་མོངས་པའི་ངོ་བོ་ཉིད་ཀྱིས་དབེན་པའི་སྦྱོར་བ་དང༌། ཉོན་མོངས་དེའི་རྟགས་ལུས་ངག་གི་གནས་ངན་ལེན་གྱིས་དབེན་པའི་ངོ་བོ་ཉིད་དང༌། ཉོན་མོངས་དེའི་མཚན་མ་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པས་དབེན་པའི་ངོ་བོ་ཉིད་དེ་ཉོན་མོངས་ཀྱི་གཉེན་པོའི་དབང་དུ་བྱས་པ་གསུམ་དང༌། འདོད་ཆགས་དང་འདོད་ཆགས་མེད་པ་ལ་སོགས་པ་མི་མཐུན་པའི་ཕྱོགས་དང་གཉེན་པོ་རྟོགས་པ་དག་གིས་སྟོང་པ་ཉིད་ཀྱི་ངོ་བོ་ཉིད་གཅིག་རྣམས་སུ་ཡོད་པས་སོ།། གཉིས་པ་ ( ལམ་ཤེས་སྦྱོར་བའི་ ) ནི། འགྲེལ་པ། དོན་དམ་པར་མེད་པའི་སེམས་ཅན་མྱ་ངན་ལས་འདའ་བར་དཀའ་བ་དང༌། ཐེག་པ་གཞན་དུ་མི་ལྟུང་བའི་མཚན་ཉིད་ཀྱི་མཐའ་གཅིག་ཏུ་ངེས་པ་དང༌། ཡུན་རིང་པོ་ནས་བསྒྲུབ་པར་བྱ་བ་མཆོག་ཉིད་ཀྱི་ཆེད་དུ་བྱ་བ་དང༌། བསྒོམ་པར་བྱ་བ་དང་སྒོམ་པ་པོའི་ཆོས་མི་དམིགས་པ་དང༌། དངོས་པོར་མངོན་པར་ཞེན་པ་མཐའ་དག་བཀག་པ་ཞེས་བྱ་བ་དེ་ལྟ་བུ་དག་ནི། ལམ་ཤེས་པ་ཉིད་ཀྱི་ངོ་བོ་ཉིད་ལྔའོ།། འགྲེལ་པའི་སྦྱོར་ཊཱིཀ ལམ་ཤེས་པ་ཉིད་ཀྱི་སྦྱོར་བའི་ངོ་བོ་ཉིད་ཆོས་ཅན། དབྱེ་ན་ལྔའོ་སྟེ། དོན་དམ་པར་མེད་པའི་སེམས་ཅན་རྣམས་མྱ་ངན་ལས་འདའ་བར་བྱེད་པའི་གོ་བགོས་པས་བྱ་དཀའ་བའི་བྱེད་པ་དང༌།

ཐེག་པ་གཞན་ཐེག་དམན་དུ་མི་ལྟུང་བའི་མཚན་ཉིད་ཅན་ཡིན་པས་རྣམ་མཁྱེན་དུ་མཐའ་གཅིག་ཏུ་ངེས་པ་དང༌། ཡུན་རིང་པོ་བསྐལ་པ་དུ་མ་ནས་བསྒྲུབ་པར་བྱ་བའི་མཆོག་ཆེན་པོ་གསུམ་གྱི་དོན་དུ་འབད་པ་ཉིད་ཀྱི་ཆེད་དུ་བྱ་བ་མ་འཁྲུལ་བ་དང༌། བསྒོམ་པར་བྱ་བ་དང་སྒོམ་པ་པོའི་ཆོས་མི་དམིགས་པས་ཟབ་མོ་རྟོགས་པ་དང༌། དངོས་པོར་མངོན་པར་ཞེན་པ་མཐའ་དག་བཀག་པའི་བདག་ཉིད་ཡིན་པས་རྣམ་བྱང་ལ་ཞེན་པ་མེད་པའི་ངོ་བོ་ཉིད་རྣམས་སུ་ཡོད་པས་སོ། །ཞེས་བྱ་བ་དེ་ལྟ་བུ་དག་ན་ཞེས་པ་མཚན་གཞི་དང་སྦྱོར་བའི་ཚིག་གོ། གསུམ་པ་ ( རྣམ་མཁྱེན་སྦྱོར་བའི་ངོ་བོ་ཉིད་མཚན་ ) ནི། འགྲེལ་པ། ཐམས་ཅད་ཤེས་པ་ཉིད་དང་ལམ་ཤེས་པ་ཉིད་ཀྱིས་བསྡུས་པའི་དངོས་པོའི་ཁྱད་པར་ལ་དམིགས་པ་དང༌། འཇིག་རྟེན་གྱི་སྒྲུབ་པའི་འཛིན་པ་ལ་སོགས་པ་ལས་བཟློག་སྟེ་བསྟན་པས་མི་མཐུན་པ་དང༌། གཟུགས་ལ་སོགས་པ་ཐོགས་པ་མེད་པར་ཤེས་པ་དང༌། ཤེས་བྱ་དང་ཤེས་པ་མི་དམིགས་པས་གཞི་མེད་པ་དང༌། དེ་བཞིན་ཉིད་ཀྱིས་འགྲོ་བ་མེད་པ་དང༌། གཟུགས་ལ་སོགས་པ་ངོ་བོ་ཉིད་མེད་པས་སྐྱེ་བ་མེད་པ་དང༌།དངོས་པོ་དང་དངོས་པོ་མེད་པ་ལ་སོགས་པ་གསུམ་གྱི་ངོ་བོ་དེ་བཞིན་ཉིད་མི་དམིགས་པ་ཞེས་བྱ་བ་དེ་ལྟ་བུ་དག་ནི་རྣམ་པ་ཐམས་ཅད་མཁྱེན་པ་ཉིད་ཀྱི་ངོ་བོ་ཉིད་བདུན་ནོ།། འགྲེལ་པའི་སྦྱོར་ཊཱིཀ རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བའི་ངོ་བོ་ཉིད་ཆོས་ཅན། དབྱེ་ན་བདུན་ནོ་སྟེ། ཐམས་ཅད་ཤེས་པ་ཉིད་དང་ལམ་ཤེས་པ་ཉིད་ཀྱིས་བསྡུས་པའི་དངོས་པོའི་ཁྱད་པར་ལ་དམིགས་པས་རྣམ་པ་མ་ལུས་པ་ལ་དམིགས་པའི་ངོ་བོ་ཉིད་དང༌། འཇིག་རྟེན་གྱི་སྒྲུབ་པའི་འཛིན་པ་ལས་བཟློག་སྟེ་གཟུང་འཛིན་གཉིས་མེད་དུ་སྒོམ་པར་བསྟན་པས་འཇིག་རྟེན་ཐམས་ཅད་དང་མི་མཐུན་པ་དང༌། གཟུགས་ལ་སོགས་པ་ཐོགས་པ་མེད་པར་ཤེས་པས་ཡུལ་ལ་ཐོགས་མེད་དུ་འཇུག་པ་དང༌། ཤེས་བྱ་དང་ཤེས་པ་མི་དམིགས་པར་རྟོགས་པས་དོན་དམ་པར་གཞི་མེད་པར་རྟོགས་པ་དང༌།

དེ་བཞིན་ཉིད་རྟོགས་པ་ཉིད་ཀྱིས་ཆོས་ཉིད་དམན་པ་ལས་མཆོག་ཏུ་འགྲོ་བ་མེད་པར་རྟོགས་པ་དང༌། གཟུགས་ལ་སོགས་པ་ངོ་བོ་ཉིད་མེད་པར་རྟོགས་པས་ལམ་གྱི་རྣམ་པ་སྐྱེ་བ་མེད་པར་རྟོགས་པ་དང༌། དངོས་པོ་དང་དངོས་པོ་མེད་པ་དང་ལ་སོགས་པས་གཉིས་ཀ་མ་ཡིན་པ་དང་གསུམ་གྱི་ངོ་བོ་མི་དམིགས་པར་རྟོགས་པས་གཞིའི་དེ་བཞིན་ཉིད་མི་དམིགས་པར་རྟོགས་པའི་ངོ་བོ་ཉིད་རྣམས་སུ་ཡོད་པས་སོ། །ཞེས་བྱ་བ་དེ་ལྟ་བུ་དག་ནི་ཞེས་པ་སྔར་བཞིན་ནོ།། གཉིས་པ་མཚོན་ཚུལ་ནི། འགྲེལ་པ། དེ་ལྟར་ན་ངོ་བོ་ཉིད་བཅུ་དྲུག་གིས་ཇི་ལྟ་བ་བཞིན་དུ་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་མཚན་ཉིད་དང་ལྡན་པ་བཞིན་དུ་མཚོན་པས་དེ་ལྟར་ན་བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་དོ།། འགྲེལ་པའི་སྦྱོར་ཊཱིཀ ཐམས་ཅད་མཁྱེན་པ་ཉིད་གསུམ་གྱི་སྦྱོར་བའི་བདག་ཉིད་དག་གོང་དུ་བསྟན་པ་དེ་ལྟར་ན་ངོ་བོ་ཉིད་བཅུ་དྲུག་གིས་ཆོས་ཅན། བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་དོ་སྟེ། ཇི་ལྟ་བ་བཞིན་དུ་མཚན་ཉིད་དང་ལྡན་པ་བཞིན་དུ་མཚོན་པར་བྱ་བ་ཡིན་པས་དེ་ལྟར་ནའོ། །དེ་ལྟར་ན་མཚོན་བྱེད་ཡིན་པས་བྱེད་སྒྲུབ་ཏུ་ཐལ་བར་འགྱུར་བ་མ་ཡིན་ནམ་ཞེ་ན་མཚན་ཉིད་དང་ལྡན་པ་ཉིད་དུ་མཚོན་པར་བྱེད་མོད་ཀྱི་འོན་ཀྱང་མཚོན་པར་བྱ་བའི་གཞིའི་ངོ་བོ་ཉིད་ཡིན་པས་ན་ལས་སྒྲུབ་ཏུ་བཞག་པ་ལ་ཉེས་པ་མེད་དོ།། བཞི་པ་གྲངས་བསྡུ་བ་ནི། འགྲེལ་པ། དེ་ལྟར་ན་སྤྱིར་གཅིག་ཏུ་བསྡོམས་ན་ནི་མཚན་ཉིད་དགུ་བཅུ་རྩ་གཅིག་ཏུ་འགྱུར་རོ།། འགྲེལ་པའི་སྦྱོར་ཊཱིཀ སྤྱིར་གཅིག་ཏུ་བསྡོམས་ན་མཚན་ཉིད་དགུ་བཅུ་རྩ་གཅིག་ཏུ་འགྱུར་རོ་སྟེ། ཤེས་མཚན་ཞེ་བརྒྱད་ཁྱད་མཚན་བཅུ་དྲུག་བྱེད་མཚན་བཅུ་གཅིག་ངོ་བོ་ཉིད་མཚན་བཅུ་དྲུག་ཡོད་པ་དེ་ལྟར་ནའོ།། བཞི་པ་ཐར་པ་ཆ་མཐུན་ལ་གསུམ། སྦྱར། བསྟན། བཤད་དོ། །དང་པོ་ནི། འགྲེལ་པ། ཐར་པའི་ཆ་དང་མཐུན་པའི་དགེ་བའི་རྩ་བ་དང་ལྡན་པ་ཁོ་ན་ལ་ཇི་སྐད་བཤད་པའི་སྦྱོར་བ་ཡོངས་སུ་ཤེས་པ་འབྱུང་བས།

ཐར་པའི་ཆ་དང་མཐུན་པ། འགྲེལ་པའི་སྦྱོར་ཊཱིཀ མཚན་ཉིད་ཀྱི་འོག་ཏུ་ཐར་པའི་ཆ་དང་མཐུན་པ་འཆད་དེ། ཐར་པའི་ཆ་དང་མཐུན་པའི་དགེ་བའི་རྩ་བ་དང་ལྡན་པ་ཁོ་ན་ལ་གོང་དུ་ཇི་སྐད་བཤད་པའི་སྦྱོར་བ་ཡོངས་སུ་ཤེས་པ་འབྱུང་བས་སོ།། གཉིས་པ་

( བསྟན་ ) ལ། རྩ་བ། འགྲེལ་པ་གཉིས་ལས། དང་པོ་ ( རྩ་བ་ ) ནི། རྩ་བ། མཚན་མེད་རབ་ཏུ་སྦྱིན་ལ་སོགས།།ཡང་དག་སྒྲུབ་ལ་མཁས་པ་ནི།།རྣམ་པ་ཐམས་ཅད་རྟོགས་འདི་ལ།།ཐར་པའི་ཆ་དང་མཐུན་པར་འདོད།། ༣༢ རྩ་བའི་སྦྱོར་ཊཱིཀ མཚན་མ་མེད་པའི་གནས་ལུགས་རྟོགས་ཤིང་རབ་ཏུ་སྦྱིན་པ་གཏོང་བ་ལ་སོགས་པ་རྣམ་མཁྱེན་གྱི་བར་གྱི་ཡོན་ཏན་རྣམས་འབྱུང་ལ་ཡང་དག་པར་སྒྲུབ་པའི་ཐབས་ལ་མཁས་པའི་བྱང་སེམས་ལས་དང་པོ་པའི་མངོན་རྟོགས་ནི་ཆོས་ཅན། རྣམ་པ་ཐམས་ཅད་མངོན་པར་རྟོགས་པའི་སྦྱོར་བ་འཆད་པའི་སྐབས་འདི་ལ་བསྟན་པའི་ཐར་པའི་ཆ་དང་མཐུན་པ་ཡིན་པར་འདོད་དེ། ཐབས་ཤེས་ཟུང་འབྲེལ་གྱི་ཆོས་མངོན་རྟོགས་ཡིན་པས་སོ།། ངག་དོན། བྱང་སེམས་ཚོགས་ལམ་པའི་ཐབས་ཤེས་ཟུང་འབྲེལ་གྱི་ཡེ་ཤེས་ཆོས་ཅན། ཐེག་ཆེན་གྱི་ཐར་པ་ཆ་མཐུན་ཡིན་ཏེ། སྦྱིན་སོགས་རང་རྒྱུད་ལ་བསྐྱེད་པར་མཁས་པའི་ཐེག་ཆེན་ལས་དང་པོ་པའི་མངོན་རྟོགས་ཡིན་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། མཚན་མ་མེད་པར་དམིགས་པའི་ཤེས་པའི་རྣམ་པས། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ནས། རྣམ་པ་ཐམས་ཅད་མཁྱེན་པ་ཉིད་ལ་ཐུག་པ་རྣམས་རང་གི་རྒྱུད་ལ་སྐྱེད་པར་མཁས་པ་ནི། རྣམ་པ་ཐམས་ཅད་མངོན་པར་རྫོགས་པར་རྟོགས་པ་འདི་ལ་ཐར་པའི་ཆ་དང་མཐུན་པ་ཡིན་པར་འདོད་དོ།། འགྲེལ་པའི་སྦྱོར་ཊཱིཀ སྟོང་ཉིད་རྟོགས་པའི་ཤེས་རབ་ཀྱིས་ཆོས་ཐམས་ཅད་ལ་མཚན་མ་མེད་པར་དམིགས་པའི་ཤེས་པའི་རྣམ་པས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཐུག་པའི་བར་རྣམས་རང་གི་རྒྱུད་ལ་ས་བོན་ནུས་ལྡན་དུ་བཞག་པའི་སྒོ་ནས་བསྐྱེད་པར་མཁས་པའི་བྱང་སེམས་ཚོགས་ལམ་པའི་མངོན་རྟོགས་ནི་ཆོས་ཅན། རྣམ་པ་ཐམས་ཅད་མངོན་པར་རྫོཌ་པར་རྟོཌ་པའི་སྦྱོར་བ་འཆད་པའི་སྐབས་འདི་ལ་བསྟན་པའི་ཐར་པའི་ཆ་དང་མཐུན་པ་ཡིན་པར་འདོད་དོ་སྟེ། ཐབས་ཤེས་ཁྱད་པར་ཅན་གཉིས་དང་ལྡན་པའི་ཐེག་ཆེན་ལས་དང་པོ་པའི་མཁྱེན་པ་ཡིན་པས་སོ།།

གསུམ་པ་ ( བཤད་ ) ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། མཁས་པ་དེ་གང་ཡིན་ཞེ་ན། དེ་བསྟན་པའི་ཕྱིར་བར་སྐབས་ཀྱི་ཚིགས་སུ་བཅད་པ། འགྲེལ་པའི་སྦྱོར་ཊཱིཀ མདོར་བསྟན་གྱི་རྗེས་སུ་བར་ཚིགས་གཉིས་ཀྱིས་རྒྱས་པར་བཤད་པ་ཆོས་ཅན། དགོས་པ་ཡོད་དེ། མདོར་བསྟན་དུ་སྒྲུབ་ལ་མཁས་པ་ནི་ཞེས་གསུངས་པའི་མཁས་པ་དེ་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པའི་ཕྱིར། གཉིས་པ་ ( རྩ་བ་ ) ལ། ཡུལ་གྱི་དབྱེ་བ་དང༌། དབང་པོའི་དབྱེ་བ་གཉིས་ལས། དང་པོ་ནི། རྩ་བ། སངས་རྒྱས་སོགས་དམིགས་དད་པ་དང༌།།སྦྱིན་སོགས་སྤྱོད་ཡུལ་བརྩོན་འགྲུས་དང༌།།བསམ་པ་ཕུན་ཚོགས་དྲན་པ་དང༌།།རྣམ་པར་མི་རྟོག་ཏིང་འཛིན་དང༌།། ༣༣ ཆོས་རྣམས་རྣམ་པ་ཐམས་ཅད་དུ།།ཤེས་པའི་ཤེས་རབ་དང་རྣམ་ལྔ།། རྩ་བའི་སྦྱོར་ཊཱིཀ བྱང་སེམས་ཚོགས་ལམ་པས་མཁས་པར་བྱ་བ་ཆོས་ཅན། རྣམ་པ་ལྔ་ཡོད་དེ། ཡུལ་སངས་རྒྱས་སོགས་ལ་དམིགས་པའི་དད་པ་དང༌། སྦྱིན་སོགས་ལ་སྤྱོད་པའི་ཡུལ་ལ་བརྩོན་འགྲུས་དང༌། བསམ་པ་ཕུན་ཚོགས་སེམས་བསྐྱེད་སོགས་དྲན་པ་དང༌། འཁོར་གསུམ་དུ་རྣམ་པར་མི་རྟོག་པའི་ཏིང་ངེ་འཛིན་དང༌། གཟུགས་སོགས་ཆོས་རྣམས་ཀྱི་རང་སྤྱིའི་མཚན་ཉིད་རྣམ་པ་ཐམས་ཅད་དུ་ཤེས་པའི་ཤེས་རབ་རྣམས་སུ་ཡོད་པས་སོ།། གཉིས་པ་ ( དབང་པོའི་དབྱེ་བ་ ) ནི། རྩ་བ། རྫོགས་པའི་བྱང་ཆུབ་རྣོན་པོ་ཡིས།།རྟོགས་སླ་རྟུལ་པོས་རྟོགས་དཀར་བཞེད།། ༣༤ རྩ་བའི་སྦྱོར་ཊཱིཀ བཤད་མ་ཐག་པའི་དད་སོགས་དེ་དག་ཐམས་ཅད་ཀྱིས་བླ་མེད་རྫོགས་པའི་བྱང་ཆུབ་མྱུར་དུ་རྟོགས་པར་མཚུངས་པ་མ་ཡིན་ཏེ། དད་སོགས་དེ་དག་ཆེན་པོ་དབང་པོ་རྣོན་པོ་ཡིས་བླ་མེད་བྱང་ཆུབ་རྟོགས་པར་སླ་ལ་དད་སོགས་ཆུང་ངུ་དབང་པོ་རྟུལ་པོས་བླ་མེད་བྱང་ཆུབ་རྟོགས་དཀའ་བར་བཞེད་པས་སོ།། གསུམ་པ་ ( འགྲེལ་པ་ ) ལ་ཡང༌། རྩ་བ་ལྟར་གཉིས་ལས། དང་པོ་ནི། འགྲེལ་པ། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཁྱད་པར་ཅན་དབང་པོའི་ངོ་བོ་ཉིད་མ་ཡིན་པ་གྲངས་བཞིན་དུ།

སངས་རྒྱས་དང༌། སྦྱིན་པ་དང༌། བསམ་པ་ཕུན་སུམ་ཚོགས་པ་དང༌། རྣམ་པར་མི་རྟོག་པ་དང༌། ཆོས་ཐམས་ཅད་ཀྱི་རྣམ་པ་ཐམས་ཅད་ཡོངས་སུ་ཤེས་པ་ལ་སོགས་པའི་ཡུལ་རྣམ་པ་ལྔ་ལ་མཁས་པ་ཡིན་ནོ།། འགྲེལ་པའི་སྦྱོར་ཊཱིཀ བྱང་སེམས་ཚོགས་ལམ་པ་ཆོས་ཅན། ཁྱོད་མཁས་པའི་ཡུལ་རྣམ་པ་ལྔ་ལ་མཁས་པ་ཡིན་ནོ་སྟེ། གྲངས་བཞིན་དུ། སངས་རྒྱས་སོགས་ལ་རབ་ཏུ་དང་བའི་དད་པ་དང༌། སྦྱིན་པ་སོགས་ལ་སྒྲུབ་པར་སྤྲོ་བའི་བརྩོན་འགྲུས་དང༌། བསམ་པ་ཕུན་སུམ་ཚོགས་པ་སེམས་བསྐྱེད་སོགས་ལ་རྟག་ཏུ་མི་བརྗེད་པའི་དྲན་པ་དང༌། བསྒོམ་བྱ་སོགས་རྣམ་པར་མི་རྟོག་པར་སེམས་རྩེ་གཅིག་པའི་ཏིང་ངེ་འཛིན་དང༌། གཟུགས་སོགས་ཆོས་ཐམས་ཅད་ཀྱི་རང་སྤྱིའི་རྣམ་པ་ཐམས་ཅད་ཡོངས་སུ་ཤེས་པ་སྟེ་སོ་སོར་རྣམ་པར་འབྱེད་པའི་ཤེས་རབ་ཁྱད་པར་ཅན་ལ་སོགས་པ་རྣམས་ལ་མཁས་པས་སོ།། ཚོགས་ལམ་དུ་གྱུར་པའི་དད་སོགས་ལྔ་པོ་དེ་ཆོས་ཅན། དབང་པོའི་ངོ་བོ་ཉིད་མ་ཡིན་ཏེ། བདེན་པའི་རྣམ་པ་ཅན་གྱི་བསྒོམས་བྱུང་མ་ཐོབ་པས་སོ།། གཉིས་པ་ལ། དངོས་བསྟན་དང༌། ཤུགས་བསྟན་གཉིས་ལས། དང་པོ་ནི། འགྲེལ་པ། དེ་ལྟ་མོད་ཀྱི་ཐམས་ཅད་ཀྱིས་བླ་ན་མེད་པའི་བྱང་ཆུབ་འཐོབ་པ་མ་ཡིན་ཏེ། འདི་ལྟར་དད་པ་ལ་སོགས་པ་ཆེན་པོ་རྣོན་པོས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་སླ་ལ། དེ་དག་ཉིད་རྟུལ་པོས་ནི་རྟོགས་པར་དཀའོ་ཞེས་བྱ་བ་འདི་ནི་ཆོས་ཉིད་ཡིན་པས། འགྲེལ་པའི་སྦྱོར་ཊཱིཀ འདིར་བསྟན་གྱི་ཐར་པ་ཆ་མཐུན་རང་བཞིན་གྱི་དབང་པོ་རྣོ་འབྲིང་རྟུལ་གསུམ་ཀ་ཐེག་ཆེན་གྱི་ཐར་པ་ཆ་མཐུན་དུ་གསུངས་པས། ཡུལ་ལྔ་ལ་མཁས་པ་དེ་ལྟ་མོད་ཀྱི་དེའི་དད་སོགས་ཐམས་ཅད་ཀྱིས་བླ་ན་མེད་པའི་བྱང་ཆུབ་འཐོབ་པ་སླ་བར་མཚུངས་པ་མ་ཡིན་ཏེ། རྒྱུ་མཚན་འདི་ལྟར་ཐེག་ཆེན་ཚོགས་ལམ་པའི་དད་པ་ལ་སོགས་པ་ཆེན་པོ་དབང་པོ་རྣོན་པོས་ནི་ཐེག་པ་བར་མ་ཆོད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་སླ་ལ་དད་སོགས་དེ་དག་ཉིད་ཆུང་ངུ་དབང་པོ་རྟུལ་པོས་ནི་བླ་མེད་བྱང་ཆུབ་བར་མ་ཆོད་དུ་རྟོགས་པར་དཀའོ་ཞེས་བྱ་བ་འདི་ནི་རྟེན་འབྲེལ་གྱི་ཆོས་ཉིད་ཡིན་པས་སོ།།གཉིས་པ་

( ཤུགས་བསྟན་ ) ནི། འགྲེལ་པ། ཤུགས་ཀྱིས་ནི་འབྲིང་པོ་རྣམས་ཀྱིས་ནི་རང་སངས་རྒྱས་ཀྱི་བྱང་ཆུབ་རྟོགས་ལ། ཆུང་ངུ་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ།།འགྲེལ་པའི་སྦྱོར་ཊཱིཀ གཞུང་དེ་དག་གི་ཤུགས་ཀྱིས་ན། རང་བཞིན་གྱི་དད་སོགས་འབྲིང་པོ་རྣམས་ཀྱིས་ནི་རང་སངས་རྒྱས་ཀྱི་ལམ་ལས་དེའི་བྱང་ཆུབ་མྱུར་བུལ་གང་རུང་དུ་རྟོགས་ལ་རང་བཞིན་གྱི་དད་སོགས་ཆུང་ངུ་རྣམས་ཀྱིས་ནི་ཉན་ཐོས་ཀྱི་ལམ་ལས་དེའི་བྱང་ཆུབ་མྱུར་བུལ་གང་རུང་དུ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ་སྟེ། ཐེག་ཆེན་གྱི་དད་སོགས་རྣོན་པོས་རྫོགས་པའི་བྱང་ཆུབ་རྟོགས་པར་སླ་ལ་དེ་དག་ཉིད་རྟུལ་པོས་ནི་རྟོགས་པར་དཀའོ་ཞེས་བྱ་བ་འདི་དངོས་སུ་བསྟན་པས་སོ།།གཉིས་པ་སྦྱོར་བ་ཁྱད་པར་ཅན་ལ་གསུམ། སྦྱོར་ལམ་སྒོམ་པའི་གནས་སྐབས། རྟེན་ཕྱིར་མི་ལྡོག་པའི་གང་ཟག །སྒོམ་རིམ་ཁྱད་པར་ཅན་ནོ། །དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཐར་པའི་ཆ་དང་མཐུན་པ་སྐྱེས་པའི་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པ་འབྱུང་བས། འགྲེལ་པའི་སྦྱོར་ཊཱིཀ ཐར་པ་ཆ་མཐུན་བཤད་ནས་དེའི་འོག་ཏུ་ངེས་འབྱེད་ཆ་མཐུན་འཆད་དེ། ཐར་པའི་ཆ་དང་མཐུན་པ་སྐྱེས་པའི་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པ་འབྱུང་བས་སོ།།གཉིས་པ་ ( རྩ་བ་ ) ནི། རྩ་བ། དྲོ་བ་རྣམས་ཀྱི་དམིགས་པ་འདིར།།སེམས་ཅན་ཐམས་ཅད་ཡིན་པར་བསྔགས།།དེ་དག་ཉིད་ལ་སེམས་མཉམ་སོགས།།རྣམ་པ་དག་ནི་བཅུར་བཤད་དོ།། ༣༥བདག་ཉིད་སྡིག་པ་ལས་ལྡོག་ཅིང༌།།སྦྱིན་ལ་སོགས་ལ་གནས་པས་གཞན།།དེ་དག་ལ་ནི་འགོད་པ་དང༌།།བསྔགས་པ་བརྗོད་དང་མཐུན་པ་ཉིད།། ༣༦རྩེར་གྱུར་དེ་བཞིན་བཟོད་པ་ནི།།རང་གཞན་རྟེན་ཅན་བདེན་ཤེས་པ།།ཆོས་མཆོག་དེ་བཞིན་སེམས་ཅན་རྣམས།།སྨིན་བྱེད་སོགས་ཀྱིས་ཤེས་པར་བྱ།། ༣༧ རྩ་བའི་སྦྱོར་ཊཱིཀ སྐབས་བཞི་པ་འདིར་བསྟན་པའི་ཐེག་ཆེན་གྱི་སྦྱོར་ལམ་དྲོ་བ་ཆུང་འབྲིང་ཆེན་པོ་རྣམས་ཆོས་ཅན།

དམིགས་རྣམ་ཁྱད་པར་ཅན་དང་ལྡན་ཏེ། ཁྱོད་ཀྱི་དམིཌ་པའི་ཡུལ་སེམས་ཅན་ཐམས་ཅད་ཡིན་པར་མདོ་ལས་བསྔགས་པས་དེ་དག་ཉིད་ལ་དམིགས་ནས་རྣམ་པ་དག་ནི་སེམས་མཉམ་པ་དང་སོགས་པས་བྱམས་པ་ནས་གཉེན་དང་སྣག་གི་གཉེན་མཚམས་ཀྱི་སེམས་ཀྱི་རྣམ་པའི་བར་བཅུར་བཤད་དོ།།ཐེག་ཆེན་སྦྱོར་ལམ་རྩེ་མོར་གྱུར་པ་ཆོས་ཅན། བསལ་བ་སྔར་བཞིན། སེམས་ཅན་ཐམས་ཅད་ལ་དམིགས་ནས་ཆུང་ངུའི་རྣམ་པ་བྱང་སེམས་བདག་ཉིད་སྡིག་པ་ལས་ལྡོག་ཅིང་གཞན་དེ་དག་ལ་འགོད་པ་དང་གཞན་དག་དེ་བཞིན་དུ་ཞུགས་པ་ལ་བསྔགས་པ་བརྗོད་པ་དང༌། དགའ་བས་མཐུན་པ་ཉིད་ཀྱི་རྣམ་པ་ཅན་དང༌། འབྲིང་གི་རྣམ་པ་བདག་ཉིད་སྦྱིན་པ་ལ་སོགས་པའི་དགེ་བ་ལ་གནས་ནས་གཞན་དེ་དག་ལ་ནི་འགོད་པ་དང་གཞན་དག་དེ་བཞིན་དུ་ཞུགས་པ་ལ་བསྔགས་པ་བརྗོད་པ་དང་དགའ་བས་མཐུན་པ་ཉིད་ཀྱི་རྣམ་པ་ཅན་དང༌། ཆེན་པོའི་རྣམ་པ་རང་གནས་ལུགས་སྒོམ་པ་ལ་གནས་ཤིང་གཞན་དེ་ལ་འགོད་པ་དང་དེ་ལ་ཞུགས་པ་ལ་བསྔགས་པ་དང་དགའ་བས་མཐུན་པ་ཉིད་ཀྱི་རྣམ་པ་ཡིན་པས་སོ།།ཐེག་ཆེན་གྱི་སྦྱོར་ལམ་བཟོད་པ་ནི་ཆོས་ཅན། སྔར་བཞིན། རྩེ་མོའི་སྐབས་སུ་རང་གཞན་གྱི་རྟེན་ཅན་གྱི་དབྱེ་བས་སེམས་ཅན་ལ་དམིགས་པ་དེ་བཞིན་དུ་སེམས་ཅན་ལ་དམིགས་ནས་རྣམ་པ་ནི་ཆུང་ངུ་སྡུག་བསྔལ་སོགས་བདེན་པ་ལ་དམིགས་པ་དེ་ཤེས་ཤིང་དེ་ལ་གཞན་སྦྱོར་བ་དང་ཞུགས་པ་ལ་བསྔགས་པ་བརྗོད་པའི་རྣམ་པ་ཅན་དང༌། འབྲིང་གི་སྐབས་སུ་རང་རྒྱུན་དུ་ཞུགས་པའི་འབྲས་བུ་ཤེས་པ་མངོན་དུ་བྱ་བའི་ཕྱིར་སྒོམ་ཞིང་གཞན་སྦྱོར་བ་དང་གཞན་ཞུགས་པ་ལ་བསྔགས་པ་བརྗོད་པའི་རྣམ་པ་ཅན་དང༌། ཆེན་པོ་རང་བྱང་སེམས་ཀྱི་སྐྱོན་མེད་པ་ཤེས་པ་ལ་གནས་ནས་གཞན་དེ་ལ་འགོད་པའི་རྣམ་པ་ཅན་ཡིན་པས་སོ།།གཞུང་ལས། རང་གཞན་རྟེན་ཅན་བདེན་ཤེས་པ། །ཞེས་གསུངས་པའི་བདེན་ཤེས་ཀྱི་དོན་མ་གོ་བ་དག་གིས་ལོག་བཤད་རིས་མི་གཅིག་པ་དུ་མ་བྱས་མོད། རྩེ་མོ་དང་བཟོད་པ་དམིགས་པ་གཅིག་པར་གསུངས་པས་ལོག་བཤད་རྣམས་འདོར་བར་བྱོས་ཤིག

།ཐེག་ཆེན་གྱི་སྦྱོར་ལམ་ཆོས་མཆོག་ཆོས་ཅན། སྔར་བཞིན། དམིགས་པ་སེམས་ཅན་རྣམས་ལ་དམིགས་ནས་ཆུང་ངུའི་རྣམ་པ་ནི་སྔ་མ་བཟོད་རྩེ་དེ་བཞིན་དུ་རང་དགེ་རྩ་སྨིན་གྲོལ་སོགས་བྱེད་པ་ལ་གནས་ནས་གཞན་དེ་ལ་འགོད་པ་དང་དེ་ལ་ཞུགས་པ་ལ་བསྔགས་པ་སོགས་ཀྱི་རྣམ་པ་དང༌། འབྲིང་གི་རྣམ་པ་ནི་རང་མངོན་ཤེས་ཁྱད་པར་ཅན་ལ་གནས་ནས་སོགས་དང༌། ཆེན་པོའི་རྣམ་པ་ནི་རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས་ནས་སོཌ་ཀྱི་ཕྱིར། གསུམ་པ་ ( འགྲེལ་པ་ ) ལ། རྩ་བའི་ཚིག་དོན་བཤད་པ་དང༌། ཞར་ལས་བྱུང་བའི་དོན་ནོ། །དང་པོ་ལ། བཤད། བསྡུ་གཉིས་ལས། འགྲེལ་པ། རྣམ་པ་ཐམས་ཅད་མངོན་པར་རྫོགས་པར་རྟོགས་པ་འདི་ལ་མཉམ་པ་དང༌། བྱམས་པ་དང༌། ཕན་པ་དང༌། ཁོང་ཁྲོ་བ་མེད་པ་དང༌། རྣམ་པར་འཚེ་བ་མེད་པའི་སེམས་ཀྱི་རྣམ་པ་ལྔ་དང༌། ཕ་དང་མའི་སེམས་དང༌། སྤུན་དང་སྲིང་མོའི་སེམས་དང༌། བུ་དང་བུ་མོའི་སེམས་དང༌། བཤེས་དང་གྲོགས་ཀྱི་སེམས་དང༌། གཉེན་དང་སྣག་གི་གཉེན་འཚམས་ཀྱི་སེམས་ཀྱི་རྣམ་པ་གཞན་ལྔས་སེམས་ཅན་ལ་དམིགས་པ་ནི། དྲོ་བར་གྱུར་པ་ཡིན་པར་བཞེད་དོ།།འགྲེལ་པའི་སྦྱོར་ཊཱིཀ དང་པོ་ལ་བཞིའི་དང་པོ་དྲོད་ནི། རྣམ་པ་ཐམས་ཅད་མངོན་པར་རྫོགས་པར་རྟོགས་པའི་གནས་སྐབས་འདི་ལ་བསྟན་པའི་ཐེག་ཆེན་གྱི་སྦྱོར་ལམ་དྲོ་བར་གྱུར་པ་ཆོས་ཅན། དམིགས་རྣམ་ཁྱད་པར་ཅན་དང་ལྡན་པ་ཡིན་པར་བཞེད་དོ་སྟེ། དམིགས་ཡུལ་སེམས་ཅན་ཐམས་ཅད་ལ་དམིགས་ནས་ནི། ཆུང་ངུའི་རྣམ་པ་ནི་ཉེ་རིང་མེད་པར་མཉམ་པ་དང༌། བྱམས་པའི་སེམས་ཀྱི་རྣམ་པ་ཅན་དང༌། འབྲིང་གི་རྣམ་པ་ནི་ཕན་པའི་སེམས་དང༌། ཁོང་ཁྲོ་བ་མེད་པ་དང༌། རྣམ་པར་འཚེ་བ་མེད་པའི་སེམས་ཀྱི་རྣམ་པ་ཅན་དང༌། ཆེན་པོའི་རྣམ་པ་ནི་རྒན་པ་ལ་ཕ་དང་མའི་སེམས་དང༌། མཉམ་པ་ལ་སྤུན་དང་སྲིང་མོའི་སེམས་དང༌། གཞོན་པ་ལ་བུ་དང་བུ་མོའི་སེམས་དང༌། ཕན་འདོགས་པའི་བཤེས་དང་ཡིད་བརྟན་པའི་གྲོགས་ཀྱི་སེམས་དང༌། རུས་གཅིག་པའི་གཉེན་དང་མི་གཅིག་པའི་སྣག་གི་གཉེན་མཚམས་ཀྱི་སེམས་ཀྱི་རྣམ་པ་སྟེ་དྲོད་ཆུང་འབྲིང་གི་རྣམ་པ་ལྔ་ལས་གཞན་ལྔ་དང་ལྡན་པས་སོ།།གཉིས་པ་རྩེ་མོ་ནི།

འགྲེལ་པ། མདོར་ན་མི་དགེ་བ་དང་དགེ་བ་ལ་གྲངས་བཞིན་དུ་སྤོང་བ་དང་ལེན་པའི་སྒོ་ནས་ལྡོག་པ་དང་ཞུགས་པའི་བདག་ཉིད་ཅན། དེའི་སྒོ་ནས་གཞན་རྣམས་སྡིག་པ་ལས་ལྡོག་པ་དང༌། དགེ་བ་ལ་གནས་པ་དག་ལ་སྦྱོར་བའི་རྣམ་པ་གཉིས་དང༌། གཞན་བདག་ཉིད་དེ་བཞིན་ཉིད་དུ་ཞུགས་པ་ལ་བསྔགས་པ་བརྗོད་པ་དང༌། མཐུན་པར་བྱེད་པ་རྣམ་པ་གཉིས་པོ་ཆོས་ཀྱི་རབ་ཏུ་དབྱེ་བས་ནི། རྣམ་པ་མཐའ་ཡས་པ་ཞེས་བྱ་བ་དེ་རྣམས་ཀྱིས་སེམས་ཅན་ལ་དམིགས་པ་ནི། རྩེ་མོར་གྱུར་པ་ཡིན་ནོ།།འགྲེལ་པའི་སྦྱོར་ཊཱིཀ འདིར་བསྟན་ཐེག་ཆེན་གྱི་སྦྱོར་ལམ་རྩེ་མོར་གྱུར་པ་ཆོས་ཅན། དམིགས་རྣམ་ཁྱད་པར་ཅན་དང་ལྡན་པ་ཡིན་ནོ་སྟེ། དམིགས་ཡུལ་སེམས་ཅན་ལ་དམིགས་ནས་རྣམ་པ་ནི་འཇུག་བྱ་དང་ལྡོག་བྱའི་ཆོས་ཀྱི་གསལ་བའི་རབ་ཏུ་དབྱེ་བས་ནི་རྣམ་པ་མཐའ་ཡས་པ་ཞེས་བྱ་བ་བརྗོད་ལས་འདས་པ་དེ་རྣམས་ཀྱིས་དམིགས་པས་ན་རྣམ་པ་མཐའ་ཡས་ཀྱང་མདོར་བསྡུས་ཏེ་དགེ་མི་དགེ་གྲངས་བཞིན་དུ་བཤད་ན། ཆུང་ངུའི་སྐབས་སུ་མི་དགེ་བ་ལ་སྤོང་བའི་སྒོ་ནས་ལྡོག་པའི་བདག་ཉིད་ཅན་དེའི་སྒོ་ནས་གཞན་རྣམས་སྡིག་པ་ལས་ལྡོག་པ་ལ་སྦྱོར་བ་དང༌། གཞན་བདག་ཉིད་དེ་བཞིན་ཉིད་དུ་ཞུགས་པ་ལ་བསྔགས་པ་བརྗོད་པ་དང་རབ་ཏུ་དགའ་བ་བྱེད་པའི་རྣམ་པ་ཅན་དང༌།འབྲིང་གི་སྐབས་སུ་དགེ་བ་ལ་ལེན་པའི་སྒོ་ནས་ཞུགས་པའི་བདག་ཉིད་ཅན་དེའི་སྒོ་ནས་གཞན་རྣམས་དགེ་བ་ལ་གནས་པ་དག་ལ་སྦྱོར་བ་སོགས་སྔ་མ་བཞིན་དང༌། ཆེན་པོའི་སྐབས་སུ་རང་སྟོང་ཉིད་སྒོམ་པ་ལ་གནས་ནས་གཞན་དེ་ལ་འགོད་པ་སོགས་ཀྱི་རྣམ་པ་ཅན་ཡིན་པས་སོ།།བདག་ལ་སྦྱོར་བའི་རྣམ་པ་གཉིས་དང་ཞེས་པ་ནི་རྩེ་མོ་ཆུང་འབྲིང་གཉིས་ལ་དགེ་མི་དགེ་ལ་སྤོང་ལེན་དང་འཇུག་ལྡོག་གི་རྣམ་པ་གཉིས་དང་ཞེས་པའི་དོན་ཅན་ཡིན་ལ་མཐུན་པར་བྱེད་པ་རྣམ་པ་གཉིས་པོ་ཞེས་པ་ནི་རྩེ་མོ་དེ་གཉིས་ལ་བསྔགས་པ་བརྗོད་ཚུལ་གྱི་རྣམ་པ་གཉིས་ཡོད་ཅེས་པའི་དོན་ཅན་ནོ།།གསུམ་པ་

( བཟོད་པ་ ) ནི། འགྲེལ་པ། རྩེ་མོར་གྱུར་པ་ལ་རང་དང་གཞན་གྱི་རྟེན་གྱི་དབྱེ་བས་དམིགས་པ་དང་རྣམ་པ་དག་ཇི་ལྟ་བ་དེ་བཞིན་དུ་སྦྱོར་བ་དང༌། བསྔགས་པ་བརྗོད་པ་དང༌། མཐུན་པ་ཉིད་ཀྱི་རྣམ་པ་རྣམས་ཀྱིས་རང་དང་གཞན་གྱི་རྟེན་གྱི་སྡུག་བསྔལ་ལ་སོགས་པའི་བདེན་པ་ལ་དམིགས་པ་ནི་བཟོད་པ་ཡིན་ནོ།།འགྲེལ་པའི་སྦྱོར་ཊཱིཀ འདིར་བསྟན་ཐེག་ཆེན་གྱི་སྦྱོར་ལམ་བཟོད་པ་ཆོས་ཅན། དམིགས་རྣམ་ཁྱད་པར་ཅན་དང་ལྡན་པ་ཡིན་ནོ་སྟེ། རྩེ་མོར་གྱུར་པ་ལ་རང་དང་གཞན་གྱི་རྟེན་གྱི་དབྱེ་བས་སེམས་ཅན་ལ་དམིགས་པ་ཇི་ལྟ་བ་དེ་བཞིན་དུ་འདིར་ཡང་སེམས་ཅན་ལ་དམིགས་ནས་རྣམ་པ་ནི། ཆུང་ངུའི་སྐབས་སུ་རང་གི་རྟེན་ཅན་སྡུག་བསྔལ་ལ་སོགས་པའི་བདེན་པ་ལ་དམིགས་པ་སྟེ་ཤེས་ཤིང་གཞན་གྱི་རྟེན་ཅན་ཡང་སྔར་གྱི་རྣམ་པ་དག་ཇི་ལྟ་བ་དེ་བཞིན་དུ་སྦྱོར་བ་དང་བསྔགས་པ་བརྗོད་པ་དང་མཐུན་པ་ཉིད་ཀྱི་རྣམ་པ་རྣམས་ཀྱིས་དང༌། འབྲིང་གི་སྐབས་སུ་བདག་ཉིད་ཀྱང་རྒྱུན་ཞུགས་ཀྱི་འབྲས་བུ་ཤེས་པ་སྔོན་དུ་བྱ་བའི་ཕྱིར་སྒོམ་ཞིང་ཐབས་ཀྱི་ཡང་དག་མཐའ་མངོན་དུ་མི་བྱེད་པའི་ཐབས་མཁས་ལ་གནས་ནས་གཞན་དེ་ལ་འགོད་ཅེས་སོགས་དང༌། ཆེན་པོའི་སྐབས་སུ་རང་བྱང་སེམས་ཀྱི་སྐྱོན་མེད་པ་ལ་གནས་ནས་ཤེས་སོགས་ཀྱི་ཕྱིར། བཞི་པ་

( ཆོས་མཆོག་ ) ནི། འགྲེལ་པ། སྔ་མ་བཞིན་དུ་རང་དང་གཞན་གྱི་རྟེན་ཅན་ཁོ་ན་སྨིན་པར་བྱེད་པ་དང༌། གྲོལ་བར་བྱེད་པ་ལ་སོགས་པའི་རྣམ་པ་དག་གིས་སེམས་ཅན་ལ་དམིགས་པ་ནི་ཆོས་ཀྱི་མཆོག་ཡིན་ཏེ། འགྲེལ་པའི་སྦྱོར་ཊཱིཀ འདིར་བསྟན་ཐེག་ཆེན་གྱི་སྦྱོར་ལམ་ཆོས་ཀྱི་མཆོག་ཆོས་ཅན། དམིགས་རྣམ་ཁྱད་པར་ཅན་དང་ལྡན་པ་ཡིན་ཏེ། སེམས་ཅན་ལ་དམིགས་ནས་རྣམ་པ་ནི་ཆུང་ངུའི་སྐབས་སུ་སྔ་མ་རྩེ་མོ་དང༌། བཟོད་པ་བཞིན་དུ་རང་གི་རྟེན་ཅན་དགེ་རྩ་སྨིན་པར་བྱེད་པ་དང་གྲོལ་བར་བྱེད་པ་ལ་དམིགས་ནས་གཞན་གྱི་རྟེན་ཅན་ཁོ་ན་སྨིན་གྲོལ་བྱེད་པ་ལ་སོགས་པའི་རྣམ་པ་དག་གིས་དང༌། འབྲིང་གི་སྐབས་སུ་རང་མངོན་ཤེས་ཁྱད་པར་ཅན་ལ་གནས་ནས་ཤེས་སོགས་དང༌། ཆེན་པོའི་སྐབས་སུ་རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས་ནས་ཤེས་སོགས་ཀྱི་ཕྱིར། གཉིས་པ་བསྡུ་བ་ནི། འགྲེལ་པ། དེ་ལྟར་ན་ངེས་པར་འབྱེད་པའི་ཆ་དང་མཐུན་པ་ཡིན་ནོ།།འགྲེལ་པའི་སྦྱོར་ཊཱིཀ རྗེས་ཐོབ་ཀྱིས་བསྡུས་པའི་ཐེག་ཆེན་གྱི་ངེས་པར་འབྱེད་པའི་ཆ་དང་མཐུན་པ་བཞི་ཆོས་ཅན། དམིགས་རྣམ་ཁྱད་པར་ཅན་དང་ལྡན་པ་ཡིན་ནོ་སྟེ། བཤད་པ་དེ་ལྟར་ནའི་ཕྱིར། གཉིས་པ་ཞར་ལས་བྱུང་བའི་དོན་ལ་གཉིས། སྐབས་དང་པོ་གསུམ་དུ་ལམ་གསུམ་བསྟན་པའི་འདོད་ཚུལ་དང༌། སྦྱོར་བ་དང་གསུམ་དུ་དེ་བསྟན་པའི་འདོད་ཚུལ་ལོ། །དང་པོ་ནི། འགྲེལ་པ། རྣམ་པ་དང་ལམ་དང་གཞི་ཐམས་ཅད་རྣམ་པར་བསྒོམ་པའི་དབྱེ་བས་གོ་རིམ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མངོན་པར་རྟོགས་པ་རྣམ་པ་གསུམ་ལ་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་རྟོགས་པ་སྔོན་དུ་འགྲོ་བས་འཇིག་རྟེན་ལས་འདས་པའི་མཐོང་བ་དང༌། སྒོམ་པའི་ལམ་རྟོགས་པ་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་གསུམ་ལ་ནི་སྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་གྱིས། འགྲེལ་པའི་སྦྱོར་ཊཱིཀ ཁ་ཅིག་ན་རེ། སྐབས་དང་པོ་གསུམ་དུ་སྦྱོར་མཐོང་སྒོམ་གསུམ་ལན་གསུམ་དུ་བསྟན་པ་ལ་དགོས་པ་ཅི་ཡོད་ཅེ་ན།

རྣམ་པ་ཐམས་ཅད་མཁྱེན་པ་ཉིད་དང་ལ་སོགས་པས་ལམ་ཤེས་དང་གཞི་ཤེས་ཏེ་མངོན་པར་རྟོགས་པ་རྣམ་པ་གསུམ་ལ་སྦྱོར་མཐོང་སྒོམ་གསུམ་ལན་གསུམ་བསྟན་པ་ཆོས་ཅན། དགོས་པ་ཡོད་དེ། གོ་རིམ་བཞིན་དུ་གཞི་ལམ་རྣམ་གསུམ་བདེན་མེད་དུ་དོན་སྤྱིའི་ཚུལ་གྱིས་རྟོགས་པའི་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་རྟོགས་པ་སྔོན་དུ་འགྲོ་བས་དེ་མངོན་སུམ་དུ་རྟོགས་པ་འཇིག་རྟེན་ལས་འདས་པའི་མཐོང་བའི་ལམ་དང་སྒོམ་པའི་ལམ་རྟོགས་པའི་ཆེད་ཡིན་པས་སོ།།དེ་ལྟར་ན་ཟློས་པའི་སྐྱོན་ཡོད་དོ་ཞེ་ན། དེའི་སྐྱོན་མེད་དེ། སྐབས་དང་པོར་རྣམ་པ་དང་གཉིས་པར་ལམ་དང་གསུམ་པར་གཞི་ཐམས་ཅད་སྐྱེ་མེད་དུ་རྟོགས་ནས་རྣམ་པར་བསྒོམས་པའི་ཁྱད་པར་གྱི་དབྱེ་བ་ཡོད་པས་སོ།།སྐབས་གསུམ་པར་ངེས་ཆ་དང་སྒོམ་ལམ་གྱི་ཐ་སྙད་ཚིག་ཟིན་ལ་གསུངས་པ་མེད་ཀྱང་དང་པོ་གཉིས་སུ་གསུམ་ཀ་བསྟན་པའི་མདོའི་དབང་གིས་སམ་གཞི་ཤེས་སྦྱོར་བའི་སྐབས་སུ་དེ་གཉིས་དོན་གྱིས་བསྟན་པས་སྐྱོན་མེད་དོ།།གཉིས་པ་ ( སྦྱོར་བ་དང་གསུམ་དུ་དེ་བསྟན་པའི་འདོད་ཚུལ་ ) ནི། འགྲེལ་པ། རྣམ་པ་ཐམས་ཅད་དུ་ཁྱད་པར་གྱི་ལམ་གྱིས་བསྡུས་པའི་ཡེ་ཤེས་ཟག་པ་མེད་པ་ཆུང་ངུ་དང་འབྲིང་དང་ཆེན་པོ་རིམ་གྱིས་སྐྱེ་བ་ཡིན་པས། ཅིག་ཅར་སྐྱེ་བ་དགག་པར་བྱ་བའི་ཕྱིར་ངེས་པར་བྱེད་པའི་ཆ་ལ་སོགས་པའི་ཐ་སྙད་དུ་གསུངས་པ་ཡིན་པར་ཤེས་པར་བྱའོ།། འགྲེལ་པའི་སྦྱོར་ཊཱིཀ བདག་གི་བླ་མ་རྣམས་གཞུང་རྗེས་མ་འདི་མཁན་པོ་རྣམ་སྣང་མཛད་ཀྱི་ལུགས་བཀོད་པར་བཞེད་པས། དེ་དང་མཐུན་པར་འཆད་ན། རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་ལ་སོགས་པ་སྦྱོར་བ་དང་པོ་གསུམ་ལས་རྣམ་རྫོགས་སྦྱོར་བའི་སྐབས་སུ་ས་བརྒྱད་པའི་ཡེ་ཤེས་ཟག་པ་མེད་པ་ཆུང་ངུ་དང༌། འབྲིང་དང༌། ཆེན་པོ་གསུམ་ལ་ངེས་པར་འབྱེད་པའི་ཆ་ལ་སོགས་པའི་ཐ་སྙད་དུ་གསུངས་པ་ཡིན་པར་ཤེས་པར་བྱའོ།།རྩེ་སྦྱོར་གྱི་སྐབས་སུ་ས་དགུ་པའི་ཡེ་ཤེས་ཆུང་འབྲིང་ཆེ་གསུམ་དང་མཐར་གྱིས་པའི་སྐབས་སུ་ས་བཅུ་པའི་ཡེ་ཤེས་ཆུང་འབྲིང་ཆེ་གསུམ་ལ་རིམ་བཞིན་ངེས་ཆ་སོགས་ཀྱི་ཐ་སྙད་དུ་གསུངས་པ་ཡིན་པར་ཤེས་པར་བྱའོ་སྟེ།

ལམ་གསུམ་དང་ཡེ་ཤེས་གསུམ་པོ་དེ་རིམ་གྱིས་སྐྱེ་བར་མཐུན་པའི་ཕྱིར་ཏེ། སྒོམ་པ་གོང་ནས་གོང་དུ་ཕུལ་དུ་བྱུང་བར་འགྲོ་བའི་གནས་སྐབས་ཀྱི་ཁྱད་པར་གྱིས་བསྡུས་པས་སོ། །ཟག་མེད་ཀྱི་ཡེ་ཤེས་དེ་གསུམ་ལ་ལམ་གསུམ་པོར་བཏགས་པ་ལ་དགོས་པ་ཡོད་དེ། དག་སར་མི་རྟོག་ཡེ་ཤེས་ལ་དབང་ཐོབ་པས་ཅིག་ཅར་སྐྱེའམ་སྙམ་པའི་དོགས་པ་དགག་པར་བྱ་བའི་ཆེད་ཡོད་པའི་ཕྱིར། དངོས་ལ་གནོད་བྱེད་ནི། དེ་ངེས་ཆ་སོགས་དངོས་མིན་ཏེ་རྣམ་པ་ཐམས་ཅད་དུུ་ས་བདུན་པ་མན་ལས་ཁྱད་པར་དུུ་འཕགས་པའི་ལམ་གྱིས་བསྡུས་པའི་ཕྱིར། ལུང་རིགས་འབྲུག་སྒྲར་གཞུང་ཕྱི་མ་འདི་ཡང་རང་གཞུང་དུ་མཛད་པས་དེའི་བཞེད་པ་ལྟར་ན། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་གསུམ་ལ་ནི་ངེས་པར་འབྱེད་པའི་ཆ་དང་མཐུན་པ་ལ་སོགས་པའི་ཐ་སྙད་དུ་གསུངས་པ་ཆོས་ཅན། དགོས་པ་ཡོད་དེ། རྣམ་པ་ཐམས་ཅད་དུ་ཉན་རང་ལས་ཁྱད་པར་གྱི་ལམ་གྱིས་བསྡུས་པའི་ཡེ་ཤེས་འཛིན་སྟངས་ལ་ཟག་པ་མེད་པ་ཆུང་ངུ་རྣམ་རྫོགས་སྦྱོར་བ་འབྲིང་རྩེ་སྦྱོར་ཆེན་པོ་མཐར་གྱིས་པ་རྣམས་རིམ་གྱིས་སྐྱེ་བ་ཡིན་པས་ཅིག་ཅར་སྐྱེ་བ་དགག་པར་བྱ་བའི་ཆེད་ཡིན་པའི་ཕྱིར། ཤེས་བྱ་ཆོས་ཅན། སྦྱོར་བ་གསུམ་པོ་རིམ་གྱིས་སྐྱེ་བ་ཡིན་ཏེ། སྦྱོར་མཐོང་སྒོམ་གསུམ་གྱི་གནས་སྐབས་སུ་སྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་དུ་བྱས་པའི་ཕྱིར་རོ།།གཉིས་པ་རྟེན་ཕྱིར་མི་ལྡོག་པའི་གང་ཟག་ལ་བཞི། མཚམས་སྦྱར། མདོར་བསྟན། རྒྱས་བཤད། བསྡུ་བའོ། །དང་པོ་ནི། འགྲེལ་པ། ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་འབྱུང་བས་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་གྱི་མཚན་ཉིད།འགྲེལ་པའི་སྦྱོར་ཊཱིཀ དེས་ཆའི་འོག་ཏུ་རྟེན་ཕྱིར་མི་ལྡོག་པའི་དགེ་འདུན་གྱི་མཚན་ཉིད་འཆད་དེ། ཇི་སྐད་བཤད་པའི་ངེས་ཆ་ཐོབ་པ་ལས་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་འབྱུང་བས་སོ།།གཉིས་པ་

( བསྟན ) ལ། རྩ་བ། འགྲེལ་པ་གཉིས་ལས། དང་པོ་ ( རྩ་བ་ ) ནི། རྩ་བ། ངེས་འབྱེད་ཡན་ལག་ནས་བཟུང་སྟེ།།མཐོང་དང་སྒོམ་པའི་ལམ་དག་ལ།།བྱང་ཆུབ་སེམས་དཔའ་གང་དག་གནས།།དེ་འདིར་མི་ལྡོག་པ་ཡི་ཚོགས།། ༣༨རྩ་བའི་སྦྱོར་ཊཱིཀ ཐེག་ཆེན་གྱི་ངེས་འབྱེད་ཡན་ལག་ལ་གནས་པ་དབང་རྣོན་ནས་བཟུང་སྟེ་དེའི་མཐོང་ལམ་པ་དབང་འབྲིང་དང༌། གནས་ལུགས་མཐོང་ཟིན་གོམས་པའི་ལམ་ལ་གནས་པ་ཐེག་ཆེན་སྒོམ་ལམ་པ་དབང་རྟུལ་དག་སྟེ་བྱང་ཆུབ་སེམས་དཔའ་དེ་གསུམ་ཆོས་ཅན། སྐབས་འདིར་སློབ་པ་ཕྱིར་མི་ལྡོག་པའི་ཚོགས་ཡིན་ཏེ། རང་རྒྱུད་ཀྱི་ཕྱིར་མི་ལྡོག་པའི་རྟགས་གང་དང་གང་དག་རྟོགས་པའི་ཚུལ་གྱིས་དེ་དང་དེ་ལ་གནས་པའི་སེམས་དཔའ་ཡིན་པས་སོ།།ངག་དོན། བྱང་སེམས་སྦྱོར་ལམ་པ་དབང་རྣོན་དང་མཐོང་ལམ་པ་དབང་འབྲིང་དང་སྒོམ་ལམ་པ་དབང་རྟུལ་རྣམས་ཆོས་ཅན། བླ་མེད་རྫོགས་བྱང་ལས་ཕྱིར་མི་ལྡོག་སྟེ། བླ་མེད་རྫོགས་བྱང་ལས་ཕྱིར་མི་ལྡོག་པའི་རྟགས་ཐོབ་པའི་སེམས་དཔའ་ཡིན་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། དཔའ་བོ་གང་དག་ངེས་པར་འབྱེད་པའི་ཆ་དང་མཐུན་པ་བཞི་དང༌། མཐོང་བའི་ལམ་དང་སྒོམ་པའི་ལམ་འཆད་པར་འགྱུར་བ་ལ། དེ་དང་དེ་རྟོགས་པའི་ཚུལ་གྱིས་གནས་པ་དེ་དག་ནི། བྱང་ཆུབ་སེམས་དཔའ་སློབ་པ་ཕྱིར་མི་ལྡོག་པའི་དགེ་འདུན་ཡིན་ནོ། །བམ་པོ་བཞི་པ།། འགྲེལ་པའི་སྦྱོར་ཊཱིཀ འཁོར་བའི་གཡུལ་ལས་རྒྱལ་བའི་དཔའ་བོ་སེམས་དཔའ་གང་དག་ངེས་པར་འབྱེད་པའི་ཆ་དང་མཐུན་པ་བཞི་དང་ཐེག་ཆེན་གྱི་མཐོང་བའི་ལམ་དང་དེའི་སྒོམ་པའི་ལམ་འཆད་པར་འགྱུར་བ་ལ་གནས་པའི་བྱང་ཆུབ་སེམས་དཔའ་དེ་དག་ནི་ཆོས་ཅན། སློབ་པ་ཕྱིར་མི་ལྡོག་པའི་དགེ་འདུན་ཡིན་ནོ་སྟེ། མི་ལྡོག་པའི་རྟགས་ཉི་ཤུ་དང་བཅུ་དྲུག་དང་བརྒྱད་པོ་དེ་དང་དེ་རྟོགས་པའི་ཚུལ་གྱིས་གནས་པས་སོ། །བམ་པོ་བཞི་པ་འདི་ནས་འཆད་དོ།།གསུམ་པ་རྒྱས་བཤད་ལ་གསུམ། སྦྱོར་ལམ་པ། མཐོང་ལམ་པ། སྒོམ་ལམ་པ་ཕྱིར་མི་ལྡོག་པའི་རྟགས་སོ།

།དང་པོ་ལ། བསྟན། བཤད་གཉིས་ལས། དང་པོ་ལ་གསུམ་གྱི། དང་པོ་ ( མཚམས་སྦྱར་ ) ནི། འགྲེལ་པ། དེ་རྣམས་ཀྱི་མཚན་ཉིད་མ་འདྲེས་པ་གང་ཡིན་ཞེ་ན། རེ་ཤིག་བར་སྐབས་ཀྱི་ཚིགས་སུ་བཅད་པ་གཅིག་གིས་ངེས་པར་འབྱེད་པའི་ཆ་དང་མཐུན་པ་ལ་གནས་པ་རྣམས་ཀྱི་མཚན་ཉིད།འགྲེལ་པའི་སྦྱོར་ཊཱིཀ སྦྱོར་མཐོང་སྒོམ་གསུམ་གྱི་རྟགས་གསུམ་ཡོད་པ་ལས་རེ་ཞིག་བར་ཚིགས་གཅིག་གིས་ངེས་ཆ་ལ་གནས་པ་རྣམས་ཀྱི་རྟགས་ཀྱི་མཚན་ཉིད་མདོར་བསྟན་པ་ཆོས་ཅན། དགོས་པ་ཡོད་དེ། གསུམ་པོ་དེ་རྣམས་ཀྱི་མི་ལྡོག་པའི་མཚན་ཉིད་སོ་སོར་མ་འདྲེས་པ་གང་ཡིན་ཞེ་ན་དེའི་ལན་བསྟན་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། གཟུགས་ལ་སོགས་ལས་ལྡོག་སོགས་རྟགས།།རྣམ་པ་ཉི་ཤུར་བརྗོད་པ་ཡིས།།ངེས་འབྱེད་ཡན་ལག་ལ་གནས་པའི།།ཕྱིར་མི་ལྡོག་པའི་མཚན་ཉིད་འདི།། ༣༩རྩ་བའི་སྦྱོར་ཊཱིཀ ངེས་འབྱེད་ཡན་ལག་ལ་གནས་པའི་བྱང་སེམས་ཕྱིར་མི་ལྡོག་པར་མཚོན་པའི་མཚན་ཉིད་འདི་ཆོས་ཅན། ཉི་ཤུ་ཡོད་དེ། གཟུགས་ལ་སོགས་པའི་ཆོས་ལས་བདེན་ཞེན་མངོན་གྱུར་བ་ལྡོག་པ་ལ་སོཌ་པའི་རྟཌ་རྣམ་པ་ཉི་ཤུར་བརྗོད་པ་ཡིན་པས་སོ།།གསུམ་པ་ ( འགྲེལ་པ་ ) ནི།འགྲེལ་པ། གཟུགས་ལ་སོགས་པ་ལས་ལྡོག་པ་དང༌། ཐེ་ཚོམ་མེད་པ་ལ་སོགས་པའི་རྣམ་པ། རྣམ་པ་ཉི་ཤུར་ངེས་པར་འབྱེད་པའི་ཆ་དང་མཐུན་པ་ལ་གནས་པ་རྣམས་ཀྱི་ཕྱིར་མི་ལྡོག་པའི་མཚན་ཉིད་ཤེས་པར་བྱ་བ་ཡིན་ནོ།།འགྲེལ་པའི་སྦྱོར་ཊཱིཀ ངེས་པར་འབྱེད་པའི་ཆ་དང་མཐུན་པ་ལ་གནས་པའི་བྱང་སེམས་རྣམས་ཀྱི་ཕྱིར་མི་ལྡོག་པའི་མཚན་ཉིད་དུ་ཤེས་པར་བྱ་བ་ཆོས་ཅན། རྣམ་པ་ཉི་ཤུ་ཡིན་ནོ་སྟེ། གཟུགས་ལ་སོགས་པ་ལས་ལྡོག་པ་དང༌། ཐེ་ཚོམ་མེད་པ་ལ་སོགས་པའི་རྣམ་པ་ཉི་ཤུ་ཡོད་པས་སོ།། གཉིས་པ་ ( བཤད་ ) ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཡང་ལྡོག་པ་ལ་སོགས་པའི་མཚན་ཉིད་དེ་དག་གང་ཡིན་ཞེ་ན། དེ་དག་བསྟན་པའི་ཕྱིར་བར་སྐབས་ཀྱི་ཚིགས་སུ་བཅད་པ་དྲུག་པོ།།འགྲེལ་པའི་སྦྱོར་ཊཱིཀ

ཡང༌། གཟུགས་ལ་སོགས་ལས་ལྡོག་པ་དང༌། །ཞེས་སོགས་བར་ཚིགས་དྲུག་པོ་གསུངས་པ་ཆོས་ཅན། དགོས་པ་ཡོད་དེ། ལྡོག་པ་ལ་སོགས་པའི་མཚན་ཉིད་དེ་དག་གང་ཡིན་ཞེ་ན། དེ་དག་བསྟན་པའི་ཆེད་ཡོད་པའི་ཕྱིར། གཉིས་པ་ ( རྩ་བ་ ) ལ། དྲོད། རྩེ། བཟོད། མཆོག་བཞི་ལས། དང་པོ་དྲོད་ཀྱི་རྟགས་བཅུ་གཅིག་ནི། རྩ་བ། གཟུགས་ལ་སོགས་ལས་ལྡོག་པ་དང༌།།ཐེ་ཚོམ་མི་དལ་ཟད་པ་དང༌།།བདག་ཉིད་དགེ་བ་ལ་གནས་ཤིང༌།།གཞན་དག་དེ་ལ་འགོད་པ་དང༌།། ༤༠གཞན་གྱི་རྟེན་ཅན་སྦྱིན་སོགས་དང༌།།ཟབ་མོའི་དོན་ལའང་སོམ་ཉི་མེད།།བྱམས་ལུས་སོགས་དང་སྒྲིབ་པ་ནི།།རྣམ་པ་ལྔ་དང་མི་འགྲོགས་དང༌།། ༤༡ བག་ལ་ཉལ་ཀུན་འཇོམས་པ་དང༌།།དྲན་པ་དང་ནི་ཤེས་བཞིན་དང༌།།གོས་ལ་སོགས་པ་གཙང་བ་དང༌།།རྩ་བའི་སྦྱོར་ཊཱིཀ སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་གྱི་རྒྱུད་ཀྱི་གཟུགས་ལ་སོགས་པའི་ཆོས་ལས་བདེན་ཞེན་མངོན་གྱུར་བ་ལྡོག་པའི་རྟགས་དང༌། ཐེ་ཚོམ་ཟད་པ་དང༌། མི་དལ་བ་སྟེ་མི་ཁོམ་པ་བརྒྱད་ཟད་པ་དང༌། བདག་ཉིད་དགེ་བ་ལ་གནས་ཤིང་གཞན་དག་དགེ་བ་དེ་ལ་འགོད་པ་དང༌། སེམས་ཅན་གཞན་གྱི་རྟེན་ཅན་ཏེ་གཞན་དོན་དུ་སྦྱིན་སོགས་ཀྱི་དགེ་སྔོ་བ་དང༌། གནས་ལུགས་ཟབ་མོའི་དོན་ལའང་སོམ་ཉི་མེད་པ་དང༌། བྱམས་པས་ཟིན་པའི་ལུས་དང་སོགས་པས་ངག་ཡིད་གསུམ་གྱི་ལས་གཞན་ལ་ཕན་པ་ཉིད་དང༌། སྒྲིབ་པ་ནི་རྣམ་པ་ལྔ་པོ་འདོད་འདུན་གནོད་སེམས་གཉིད་རྨུགས་རྒོད་འགྱོད་དང་མི་འགྲོགས་པ་དང༌། མ་རིག་པ་དང་ལྟ་བའི་བག་ལ་ཉལ་ཀུན་འཇོམས་པ་དང༌། རྟག་ཏུ་དྲན་པ་དང་ནི་ཤེས་བཞིན་དང་ལྡན་པ་དང༌། ཆོས་གོས་གནས་མལ་ལ་སོགས་པ་གཙང་བ་དང་བཅུ་གཅིག་གོ།རྩེ་མོའི་རྟགས་དྲུག་ནི། རྩ་བ། ལུས་ལ་སྲིན་བུ་རྣམས་མི་འབྱུང༌།། ༤༢གྱ་གྱུ་མེད་སེམས་སྦྱངས་པ་ནི།།ལེན་དང་སེར་སྣ་མེད་སོགས་དང༌།།ཆོས་ཉིད་ལྡན་པར་འགྲོ་ཉིད་དང༌།།སེམས་ཅན་དོན་དུ་དམྱལ་ཚོལ་དང༌།། ༤༣ རྩ་བའི་སྦྱོར་ཊཱིཀ ལུས་ལ་སྲིན་བུའི་རིས་བརྒྱད་ཁྲི་རྣམས་མི་འབྱུང་བ་ལུས་རྣམ་དག་དང༌།

དམན་པ་ཡིད་བྱེད་སོགས་གྱ་གྱུའི་སེམས་མེད་པ་སེམས་རྣམ་དག་དང༌། ཕྱག་དར་ཁྲོད་པ་སོགས་སྦྱངས་པའི་ཡོན་ཏན་ནི་བཅུ་གཉིས་ལེན་པ་སྤྱོད་པ་རྣམ་དག་དང༌། སྦྱིན་སོགས་དང་འགལ་བ་སེར་སྣ་དང་འཆལ་ཚུལ་སོགས་མེད་པ་སྒྲུབ་པ་རྣམ་དག་དང༌། ཆོས་ཉིད་དང་མི་འགལ་བར་ཤེར་ཕྱིན་དང་ལྡན་པར་བྱང་ཆུབ་ཏུ་འགྲོ་བ་ཉིད་དེ་རྣལ་འབྱོར་རྣམ་དག་དང༌། སེམས་ཅན་གཞན་གྱི་དོན་དུ་དམྱལ་བ་ཡང་འདོད་ཅིང་འཚོལ་བ་བསམ་པ་རྣམ་དག་རྣམས་སོ།།བཟོད་པའི་རྟགས་གཉིས་ནི། རྩ་བ། གཞན་གྱིས་བཀྲི་བར་མི་བཏུབ་དང༌།།ལམ་གཞན་ཉེ་བར་སྟོན་བདུད་ལ།།བདུད་ཅེས་བྱ་བར་རྟོགས་པ་དང༌།།རྩ་བའི་སྦྱོར་ཊཱིཀ བདུད་སོགས་གཞན་གྱིས་ལམ་གཞན་ལ་བཀྲི་བར་མི་བཏུབ་པ་རང་གི་ལམ་མི་འདོར་བ་དང༌། ཕྱིན་དྲུག་དང་འགལ་བའི་ལམ་གཞན་བཅོས་མའི་ལམ་ཉེ་བར་སྟོན་པའི་བདུད་ལ་བདུད་ཅེས་བྱ་བར་རྟོགས་པ་གཞན་གྱི་ལམ་ལ་མི་འཇུག་པ་དང་གཉིས་སོ།།ཆོས་མཆོག་གི་རྟགས་གཅིག་ནི། རྩ་བ། སངས་རྒྱས་དགྱེས་པའི་སྤྱོད་པ་སྟེ།། ༤༤ རྟགས་ནི་ཉི་ཤུ་དེ་དག་གིས།།དྲོད་དང་རྩེ་མོ་བཟོད་བཅས་དང༌།།ཆོས་མཆོག་རྣམས་ལ་གནས་པ་ནི།།རྫོགས་པའི་བྱང་ཆུབ་ལས་མི་ལྡོག། ༤༥ རྩ་བའི་སྦྱོར་ཊཱིཀ སྤྱོད་པ་ཐམས་ཅད་ལ་སངས་རྒྱས་དགྱེས་པ་ཐོབ་པའོ། །དེ་ལྟར་ན་བྱང་སེམས་སྦྱོར་ལམ་པ་དབང་རྣོན་ཕྱིར་མི་ལྡོག་པའི་རྟགས་ནི་ཉི་ཤུ་པོ་དེ་དག་གིས་སྦྱོར་ལམ་དྲོད་དང་རྩེ་མོ་དང་བཟོད་པར་བཅས་པ་དང་ཆོས་ཀྱི་མཆོག་རྣམས་ལ་གནས་པའི་བྱང་སེམས་དབང་རྣོན་ནི་རྫོགས་པའི་བྱང་ཆུབ་ལས་ཕྱིར་མི་ལྡོག་པར་མཚོན་ནོ།།གསུམ་པ་ ( འགྲེལ་པ་ ) ནི། སྦྱོར་ལམ་དྲོ་བ་དང་རྩེ་མོ་དང་བཟོད་པ་དང་ཆོས་ཀྱི་མཆོག་རྣམས་ལ་གནས་པའི་བྱང་ཆུབ་སེམས་དཔའ་དབང་རྣོན་ཆོས་ཅན། ཁྱོད་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པ་ཡིན་པར་མཚོན་བྱེད་ཡོད་དེ། དྲོད་སོགས་བཞི་དང་མི་ལྡོག་པའི་རྟགས་རྣམས་གོ་རིམ་བཞིན་དུ་སྦྱར་ན་དྲོད་ཀྱི་རྟགས་བཅུ་གཅིག་རྩེ་མོའི་དྲུག་བཟོད་པའི་གཉིས་ཆོས་མཆོག་གི་གཅིག་སྟེ་ཉི་ཤུ་པོ་འདི་དག་གིས་མཚོན་ཏེ་ཁྱོད་བྱང་ཆུབ་ལས་མི་ལྡོག་པར་ཤེས་པར་བྱ་བ་ཡིན་པས་སོ།།དེ་ཡང་ཞིབ་ཏུ་བཤད་ན་དྲོད་སོགས་བཞི་ལས།

དང་པོ་དྲོད་ཀྱི་རྟགས་བཅུ་གཅིག་ནི། འགྲེལ་པ། ངོ་བོ་ཉིད་མེད་པ་ཉིད་ཀྱིས་གཟུགས་ལ་སོགས་པའི་ཆོས་ལས་ལྡོག་པ་དང༌། ཤེས་ནས་དད་པ་ཐོབ་པས་ཐེ་ཚོམ་ཟད་པ་དང༌། སྨོན་ལམ་གྲུབ་པས་ལོག་པར་ལྟ་བ་དང༌། དམྱལ་བ་དང༌། ཡི་དྭགས་དང༌། དུད་འགྲོར་སྐྱེ་བ་དང༌། སངས་རྒྱས་ཀྱི་བཀའ་མི་ཐོས་པ་དང༌། ཡུལ་མཐའ་འཁོབ་ཏུ་སྐྱེ་བ་དང༌། དབང་པོ་མ་ཚང་བ་དང༌། གླེན་པ་དང༌། ལྐུགས་པའི་དངོས་པོ་དང༌། ལྷ་ཚེ་རིང་པོར་སྐྱེ་བ་ཞེས་བྱ་བ་མི་ཁོམ་པ་བརྒྱད་ཟད་པ་དང༌། སྙིང་རྗེས་བདག་དང་གཞན་དགེ་བའི་ཆོས་ལ་སྦྱོར་བ་དང༌། བདག་དང་གཞན་དུ་བརྗེ་བ་ཉིད་ཀྱིས་སེམས་ཅན་གཞན་གྱི་ཡུལ་ལ་ཡོངས་སུ་བསྔོས་པའི་སྦྱིན་པ་ལ་སོགས་པ་དང༌། ཆོས་ཡང་དག་པར་རྟོགས་པས་ཟབ་མོའི་དོན་ལ་ཡང་སོམ་ཉི་མི་བྱེད་པ་དང༌། གཞན་ལ་ཕན་པ་ཉིད་དུ་ཞུགས་པས་བྱམས་པའི་ལུས་དང་ངག་དང་ཡིད་ཀྱི་ལས་དང༌། སྦྱོར་བ་ཕུན་སུམ་ཚོགས་པས་སྒྲིབ་པ་ལྔ་པོ་འདོད་པ་ལ་འདུན་པ་དང༌། གནོད་སེམས་དང༌། གཉིད་དང་རྨུགས་པ་དང༌། རྒོད་པ་དང་འགྱོད་པ་དང༌། ཐེ་ཚོམ་དག་དང་མི་འགྲོགས་པ་དང༌། གཉེན་པོ་རྣམ་པར་བསྒོམས་པ་ཉིད་ཀྱིས་མ་རིག་པ་ལ་སོགས་པའི་བག་ལ་ཉལ་བ་ཐམས་ཅད་འཇོམས་པ་དང༌། རྟག་ཏུ་མཉམ་པར་གཞག་པ་ཉིད་ཀྱིས་དྲན་པ་དང་ཤེས་བཞིན་དང་ལྡན་པ་དང༌། གཙང་སྦྲ་ཀུན་དུ་སྤྱོད་པ་ཉིད་ཀྱིས་གོས་ལ་སོགས་པ་ཡོངས་སུ་སྤྱོད་པ་གཙང་བ་ཞེས་བྱ་བ་རྣམ་པ་བཅུ་གཅིག་དང༌།འགྲེལ་པའི་སྦྱོར་ཊཱིཀ སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་ཆོས་ཅན། གཟུགས་ལ་སོགས་པའི་ཆོས་ལས་བདེན་ཞེན་མངོན་གྱུར་བ་ལྡོག་པ་ཡིན་ཏེ། གཟུགས་སོགས་བདེན་པའི་ངོ་བོ་ཉིད་མེད་པར་རྟོགས་པ་ཉིད་ཀྱིས་སོ། །དེ་ཆོས་ཅན། དཀོན་མཆོག་གི་ཡོན་ཏན་ལ་ཐེ་ཚོམ་ཟད་པ་ཡིན་ཏེ། དེའི་ཡོན་ཏན་ཤེས་ནས་དད་པ་ཐོབ་པས་སོ། །ཆོས་ཅན། མི་ཁོམ་པ་བརྒྱད་དུ་སྐྱེ་བའི་རྒྱུ་ཟད་པ་ཡིན་ཏེ། ལས་འབྲས་མེད་འཛིན་གྱི་ལོག་པར་ལྟ་བ་ཅན་དང༌། དམྱལ་བ་དང༌།

ཡི་དྭགས་དང༌། དུད་འགྲོར་སྐྱེ་བ་དང༌། རྫོགས་བྱེད་དུས་ཀྱི་སེམས་ཅན་ལྟ་བུ་སངས་རྒྱས་ཀྱི་བཀའ་མི་ཐོས་པ་དང༌། འཁོར་རྣམ་བཞི་མི་རྒྱུ་བའི་ཡུལ་མཐའ་འཁོབ་ཏུ་སྐྱེ་བ་དང༌། སྤྱིར་དབང་པོ་མ་ཚང་བ་དང་བྱེ་བྲག་ཏུ་ཡིད་དབང་སྐྱོན་ཅན་གླེན་པ་དང་ལྕེ་དབང་སྐྱོན་ཅན་ལྐུགས་པའི་དངོས་པོ་དང༌། འདུ་ཤེས་མེད་པའི་ལྷ་ཚེ་རིང་པོར་སྐྱེ་བ་ཞེས་བྱ་བ་བརྒྱད་པོ་དེར་མི་སྐྱེ་བའི་སྨོན་ལམ་གྲུབ་པས་སོ།།འདིར་དབང་པོ་མ་ཚང་བ་དང་གླེན་ལྐུགས་གསུམ་གཅིག་ཏུ་བགྲངས་ལ་མདོ་དྲན་ཉེར་ཀླ་ཀློ་གཅིག་ཏུ་བགྲངས་ནས་མཐའ་འཁོབ་ཏུ་སྐྱེས་པ་དབང་པོ་མ་ཚང་བ་གླེན་པ་རྣམས་མ་བགྲངས་གཞན་ཡང་བརྒྱད་པོ་འདིའི་འདྲེན་ཚུལ་མི་འདྲ་བ་འགའ་སྣང་ངོ༌།།ཆོས་ཅན། བདག་དགེ་བ་ལ་གནས་པ་དང་གཞན་དགེ་བའི་ཆོས་ལ་སྦྱོར་བར་བྱེད་དེ། གཞན་ལ་སྙིང་རྗེ་ཆེན་པོ་དང་ལྡན་པས་སོ། །ཆོས་ཅན། སྦྱིན་པ་ལ་སོགས་པའི་དགེ་བ་དམིགས་ཡུལ་སེམས་ཅན་གཞན་གྱི་ཡུལ་ལ་ཡོངས་སུ་བསྔོས་པ་ཡིན་ཏེ། བདག་གི་བདེ་བ་དང་གཞན་གྱི་སྡུག་བསྔལ་བརྗེ་བ་ཉིད་ཀྱིས་སོ། །ཆོས་ཅན། ཟབ་མོའི་དོན་ལའང་སོམ་ཉི་མི་བྱེད་དེ། ཆོས་ཟབ་མོ་ཡང་དག་པར་རྟོགས་པས་སོ། །ཆོས་ཅན། བྱམས་པས་ཟིན་པའི་ལུས་དང་ངག་དང་ཡིད་ཀྱི་ལས་དང་ལྡན་ཏེ། བསམ་སྦྱོར་གཉིས་ཀྱིས་གཞན་ལ་ཕན་པ་ཉིད་དུ་ཞུགས་པས་སོ། །ཆོས་ཅན། སྒྲིབ་པ་ལྔ་པོ་ཚུལ་ཁྲིམས་ཀྱི་བར་གཅོད་འདོད་པའི་ཡོན་ཏན་ལ་སྲེད་པའི་འདུན་པ་དང༌། མནར་སེམས་པའི་གནོད་སེམས་དང༌། ནང་དུ་ཞུམ་པ་གཉིད་དང༌། སེམས་མི་གསལ་བ་རྨུགས་པ་དང༌། སེམས་ཕྱིར་འཕྲོ་བའི་རྒོད་པ་དང་ངན་བྱས་ལ་ཡིད་གཅགས་པའི་འགྱོད་པ་དང༌། བཏང་སྙོམས་ཀྱི་བར་གཅོད་ཐེ་ཚོམ་དག་དང་མི་འགྲོགས་ཏེ། བསླབ་པ་གསུམ་གྱི་སྦྱོར་བ་ཕུན་སུམ་ཚོགས་པ་ཐོབ་པས་སོ།།འདིར་གཉིད་རྨུགས་གཉིས་དང་རྒོད་འགྱོད་གཉིས་སྒྲིབ་པ་རེ་རེར་བཞག་པ་ནི་རྒྱུ་བྱེད་ལས་གཉེན་པོ་རྣམས་གཅིག་པས་དེར་བཞག་པ་སྟེ།

སོ་སོར་བགྲངས་ན་བདུན་དུ་འགྱུར་བས་སོ།།ཆོས་ཅན། མ་རིག་པ་དང་ལྟ་བ་ལ་སོགས་པའི་བག་ལ་ཉལ་ཐམས་ཅད་འཇོམས་པ་སྟེ། གཉེན་པོ་སྟོང་པ་ཉིད་རྣམ་པར་བསྒོམས་པ་ཉིད་ཀྱིས་སོ། །ཆོས་ཅན། སྤྱོད་ལམ་ཀུན་ཏུ་དྲན་པ་དང་ཤེས་བཞིན་དང་ལྡན་པ་སྟེ། རྟག་ཏུ་མ་ཡེངས་པར་བླང་དོར་གྱི་གནས་ལ་མཉམ་པར་གཞག་པ་ཉིད་ཀྱིས་སོ། །ཆོས་ཅན། ཆོས་གོས་དང་མལ་ཆ་ལ་སོགས་པ་ཡོངས་སུ་སྤྱོད་པ་ལ་གཞན་གྱིས་སྨད་དུ་མེད་པས་གཙང་བ་ཞེས་བྱ་སྟེ། ཕྱི་ནང་གི་གཙང་སྦྲ་ཀུན་ཏུ་སྤྱོད་པ་ཉིད་ཀྱིས་སོ། །དེ་ལྟར་དྲོད་ཀྱི་རྟགས་རྣམ་པ་བཅུ་གཅིག་དང༌། གཉིས་པ་རྩེ་མོའི་རྟགས་དྲུག་ནི། འགྲེལ་པ། དགེ་བའི་རྩ་བ་འཇིག་རྟེན་ལས་མངོན་པར་འཕགས་པ་ཉིད་ཀྱིས་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང༌། དགེ་བའི་རྩ་བ་རྣམ་པར་དག་པས་སེམས་གྱ་གྱུ་མེད་པ་དང༌། རྙེད་པ་དང་བཀུར་བསྟི་ལ་སོགས་པ་ལ་མི་ལྟ་བ་ཉིད་ཀྱིས་ཕྱག་དར་ཁྲོད་པ་ཉིད་ལ་སོགས་པ་སྦྱངས་པའི་ཡོན་ཏན་ཡང་དག་པར་ལེན་པ་དང༌། སྦྱིན་པ་ལ་སོགས་པའི་ཁྱད་པར་སྒྲུབ་པས་དེ་དག་དང་འགལ་བ་སེར་སྣ་དང་འཆལ་བའི་ཚུལ་ཁྲིམས་ལ་སོགས་པ་མེད་པ་དང༌། ཆོས་ཐམས་ཅད་ཡང་དག་པར་བསྡུས་པ་ཉིད་ཀྱིས་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པར་འགྲོ་བ་དང༌། འགྲོ་བ་བདག་ཉིད་ཀྱི་བྱས་པ་ཉིད་ཀྱིས་གཞན་གྱི་དོན་དུ་དམྱལ་བ་འདོད་པ་ཞེས་བྱ་བ་རྣམ་པ་དྲུག་དང༌།འགྲེལ་པའི་སྦྱོར་ཊཱིཀ སྦྱོར་ལམ་རྩེ་མོ་ལ་གནས་པའི་བྱང་སེམས་དབང་རྣོན་ཆོས་ཅན། ལུས་ལ་སྲིན་བུའི་རིས་བརྒྱད་ཁྲི་མི་འབྱུང་བ་སྟེ། དགེ་བའི་རྩ་བ་འཇིག་རྟེན་ཐ་མལ་བ་ལས་མངོན་པར་འཕགས་པ་ཐོབ་པ་ཉིད་ཀྱིས་སོ། །ཆོས་ཅན། ཉན་རང་གིས་ཡིད་ལ་བྱེད་པ་སོགས་གྱ་གྱུའི་སེམས་མེད་པ་སྟེ། དགེ་བའི་རྩ་བ་ཐེག་ཆེན་གྱི་སེམས་རྣམ་པར་དག་པ་ཐོབ་པས་སོ། །ཆོས་ཅན། ཕྱག་དར་ཁྲོད་པ་དང་བསོད་སྙོམས་པ་ཉིད་ལ་སོགས་པ་སྦྱངས་པའི་ཡོན་ཏན་བཅུ་གཉིས་ཡང་དག་པར་ལེན་པ་སྟེ།

རྙེད་པ་དང་བཀུར་སྟི་ལ་སོགས་པ་ལ་མི་ལྟ་བའི་སེམས་ཐོབ་པ་ཉིད་ཀྱིས་སོ། །ཆོས་ཅན། སྦྱིན་སོགས་དེ་དག་དང་འགལ་བ་སེར་སྣ་དང་འཆལ་པའི་ཚུལ་ཁྲིམས་ལ་སོགས་པ་མེད་པ་སྟེ། སྦྱིན་པ་ལ་སོགས་པའི་ཁྱད་པར་མཆོག་ཏུ་སྒྲུབ་པས་སོ། །ཆོས་ཅན། ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པར་བྱང་ཆུབ་ཏུ་འགྲོ་བ་སྟེ། གཟུགས་སོགས་ཆོས་ཐམས་ཅད་སྟོང་པ་ཉིད་དུ་ཡང་དག་པར་སྡུད་པ་ཉིད་ཀྱིས་སོ། །ཆོས་ཅན། གཞན་གྱི་དོན་དུ་དམྱལ་བ་ཡང་འདོད་པ་ཞེས་བྱ་བ་སྟེ། སྙིང་རྗེས་འགྲོ་བ་ཐམས་ཅད་བུ་བཞིན་དུ་བདག་ཉིད་ཀྱིས་བྱས་པ་ཉིད་ཀྱིས་སོ། །དེ་ལྟར་རྩེ་མོའི་རྟགས་རྣམ་པ་དྲུག་དང༌།གསུམ་པ་བཟོད་པའི་རྟགས་གཉིས་ནི། འགྲེལ་པ། རྟོགས་པ་ལ་ཡིད་ཆེས་པའི་ཆོས་ཉིད་ཀྱིས་གཞན་གྱིས་བཀྲི་བར་མི་བཏུབ་པ་དང༌། 

སངས་རྒྱས་ཉིད་ཀྱི་ཐབས་ཤེས་པ་ལ་མཁས་པ་ཉིད་ཀྱིས་ལམ་ལྟར་བཅོས་པ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཞེས་བྱ་བ་རྣམ་པ་གཉིས་དང༌།འགྲེལ་པའི་སྦྱོར་ཊཱིཀ སྦྱོར་ལམ་བཟོད་པ་ལ་གནས་པའི་བྱང་སེམས་དབང་རྣོན་ཆོས་ཅན། བདུད་ལ་སོགས་པ་གཞན་གྱིས་ལམ་གཞན་ལ་བཀྲིར་མི་བཏུབ་པ་སྟེ། གནས་ལུགས་རྟོགས་པ་ལ་ཡིད་ཆེས་བརྟན་པོ་ཐོབ་པའི་ཆོས་ཉིད་ཀྱིས་སོ། །ཆོས་ཅན། ཕྱིན་དྲུག་དང་འགལ་བ་ལམ་ལྟར་བཅོས་མ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཞེས་བྱ་བ་ཡིན་ཏེ། སངས་རྒྱས་ཉིད་ཀྱི་ཐབས་ཕྱིན་དྲུག་ཤེས་པ་ལ་མཁས་པ་ཉིད་ཀྱིས་སོ། །དེ་ལྟར་བཟོད་པའི་རྟགས་རྣམ་པ་གཉིས་དང༌། བཞི་པ་ཆོས་མཆོག་གི་རྟགས་གཅིག་ནི། འགྲེལ་པ། འཁོར་གསུམ་རྣམ་པར་དག་པས་སྤྱོད་པ་ཐམས་ཅད་ལ་སངས་རྒྱས་དགྱེས་པ་ཞེས་བྱ་བ་རྣམ་པ་གཅིག་གིས་གོ་རིམ་བཞིན་དུ་དྲོ་བ་དང༌། རྩེ་མོ་དང༌། བཟོད་པ་དང༌། ཆོས་ཀྱི་མཆོག་རྣམས་ལ་གནས་པའི་བྱང་ཆུབ་སེམས་དཔའ་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པ་ཡིན་པར་རྟགས་ཉི་ཤུ་པོ་འདི་དག་གིས་ཤེས་པར་བྱའོ།།འགྲེལ་པའི་སྦྱོར་ཊཱིཀ སྦྱོར་ལམ་ཆོས་མཆོག་ལ་གནས་པའི་བྱང་སེམས་དབང་རྣོན་ཆོས་ཅན། སྤྱོད་པ་ཐམས་ཅད་ལ་སངས་རྒྱས་དགྱེས་པ་ཞེས་བྱ་བའི་རྟགས་ཐོབ་སྟེ། ཤེས་རབ་ཀྱི་སྟོབས་ཀྱིས་འཁོར་གསུམ་ལ་མཚན་འཛིན་རྣམ་པར་དག་པ་ཐོབ་པས་སོ། །དེ་ནི་ཆོས་མཆོག་གི་རྟགས་རྣམ་པ་གཅིག་གོ།གཉིས་པ་མཐོང་ལམ་པ་ཕྱིར་མི་ལྡོག་པའི་རྟགས་ལ། བསྟན། བཤད་གཉིས་ལས། དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ངེས་པར་འབྱེད་པའི་ཆ་དང་མཐུན་པའི་ཕྱིར་མི་ལྡོག་པའི་མཚན་ཉིད་ཀྱི་འོག་ཏུ། མཐོང་བའི་ལམ་གྱི་ཕྱིར་མི་ལྡོག་པའི་མཚན་ཉིད་བར་སྐབས་ཀྱི་ཚིགས་སུ་བཅད་པ་གཅིག་གིས་གསུངས་པ།འགྲེལ་པའི་སྦྱོར་ཊཱིཀ ངེས་པར་འབྱེད་པའི་ཆ་དང་མཐུན་པ་བཞིའི་ཕྱིར་མི་ལྡོག་པའི་མཚན་ཉིད་བཤད་པའི་འོག་ཏུ་ཐེག་ཆེན་གྱི་མཐོང་བའི་ལམ་གྱི་ཕྱིར་མི་ལྡོག་པའི་མཚན་ཉིད་བར་ཚིགས་གཅིག་གིས་མདོར་བསྟན་གསུངས་ཏེ།

དེ་སྐབས་སུ་བབ་པས་སོ།།གཉིས་པ་ ( རྩ་བ་ ) ནི། རྩ་བ། མཐོང་བའི་ལམ་ལ་བཟོད་པ་དང༌།།ཤེས་པའི་སྐད་ཅིག་བཅུ་དྲུག་ནི།།བྱང་ཆུབ་སེམས་དཔའ་མི་ལྡོག་པའི།།མཚན་ཉིད་ཡིན་པར་ཤེས་པར་བྱ།། ༤༦ རྩ་བའི་སྦྱོར་ཊཱིཀ བདེན་བཞི་ལ་དམིགས་པའི་ཆོས་བཟོད་བཞི་དང༌། རྗེས་སུ་ཤེས་པའི་བཟོད་པ་བཞི་དང༌། ཆོས་ཤེས་བཞི་དང༌། རྗེས་སུ་ཤེས་པ་བཞི་སྟེ། མཐོང་ལམ་ཤེས་བཟོད་སྐད་ཅིག་མ་བཅུ་དྲུག་གི་མིང་ཅན་གྱི་རྟགས་བཅུ་དྲུག་ནི་ཆོས་ཅན།བྱང་ཆུབ་སེམས་དཔའ་མཐོང་བའི་ལམ་ལ་གནས་པ་ཕྱིར་མི་ལྡོག་པའི་མཚན་ཉིད་དག་ཡིན་པར་ཤེས་པར་བྱ་སྟེ། དེ་ཕྱིར་མི་ལྡོག་པའི་དགེ་འདུན་དུ་མཚོན་པར་བྱེད་པའི་རྟགས་ཡིན་པས་སོ།།གསུམ་པ་ ( འགྲེལ་པ་ ) ནི། འགྲེལ་པ། སྡུག་བསྔལ་ལ་སོགས་པའི་བདེན་པའི་སྒོ་ནས། ཆོས་དང་རྗེས་སུ་ཤེས་པའི་བཟོད་པ་དང༌། ཤེས་པའི་སྐད་ཅིག་མ་བཅུ་དྲུག་ནི། བྱང་ཆུབ་སེམས་དཔའ་མཐོང་བའི་ལམ་ལ་གནས་པ་རྣམས་ཀྱི་ཕྱིར་མི་ལྡོག་པའི་མཚན་ཉིད་ཡིན་ནོ།།འགྲེལ་པའི་སྦྱོར་ཊཱིཀ སྡུག་བསྔལ་ལ་སོགས་པའི་བདེན་པ་བཞིའི་སྒོ་ནས་ཆོས་བཟོད་བཞི་དང་རྗེས་སུ་ཤེས་པའི་བཟོད་པ་བཞི་དང་ཤེས་པ་བརྒྱད་དེ་སྐད་ཅིག་མ་བཅུ་དྲུག་གི་མིང་ཅན་རྣམས་ནི་ཆོས་ཅན། བྱང་ཆུབ་སེམས་དཔའ་མཐོང་བའི་ལམ་ལ་གནས་པ་རྣམས་ཀྱི་ཕྱིར་མི་ལྡོག་པའི་མཚན་ཉིད་དག་ཡིན་ནོ་སྟེ། དེ་ཕྱིར་མི་ལྡོག་པར་མཚོན་པར་བྱེད་པའི་རྟགས་ཡིན་པས་སོ།།གཉིས་པ་རྒྱས་བཤད་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། སྐད་ཅིག་མའི་རྣམ་པ་ཅི་འདྲ་བ་ཞིག་མཚན་ཉིད་ཡིན་ཞེ་ན། རྣམ་པ་རྣམས་བར་སྐབས་ཀྱི་ཚིགས་སུ་བཅད་པ་ལྔས་གསུངས་པ་ནི། འགྲེལ་པའི་སྦྱོར་ཊཱིཀ ཕྱིར་མི་ལྡོག་པའི་རྟགས་བཅུ་དྲུག་གི་རྣམ་པ་རྣམས་བར་ཚིགས་ལྔས་གསུངས་པ་ནི་ཆོས་ཅན། དགོས་པ་ཡོད་དེ། བཟོད་ཤེས་སྐད་ཅིག་མ་བཅུ་དྲུག་གི་རྣམ་པ་ཅི་འདྲ་བ་ཞིག་ཕྱིར་མི་ལྡོག་པའི་མཚན་ཉིད་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།།གཉིས་པ་

( རྩ་བ་ ) ལ། དབྱེ། བསྡུ་གཉིས་ལས། དང་པོ་ ( དབྱེ་བ་ ) ལ་བཞི་ལས། དང་པོ་ ( སྡུག་བདེན་གྱི་རྣམ་པ་ ) ནི། རྩ་བ། གཟུགས་སོགས་འདུ་ཤེས་ལྡོག་པ་དང༌།།སེམས་བརྟན་ཐེག་པ་དམན་དག་ལས།།རྣམ་ལོག་བསམ་གཏན་ལ་སོཌ་པའི།།ཡན་ལག་ཡོངས་སུ་ཟད་པ་དང༌།། ༤༧ རྩ་བའི་སྦྱོར་ཊཱིཀ གཟུགས་སོགས་ལ་བདེན་ཞེན་གྱི་འདུ་ཤེས་ལྡོག་པ་དང༌། བྱང་སེམས་བརྟན་པ་དང༌། ཐེག་པ་དམན་པ་དག་ལས་སེམས་རྣམ་པར་ལོག་པ་དང༌། བསམ་གཏན་གཟུགས་མེད་ལ་སོགས་པའི་ཏིང་ངེ་འཛིན་ལ་སྙོམས་པར་འཇུག་ཀྱང་དེའི་དབང་གིས་ཁམས་གོང་དུ་སྐྱེ་བའི་ཡན་ལག་ཡོངས་སུ་ཟད་པ་དང་བཞི་ནི་སྡུག་བདེན་གྱི་རྣམ་པ་ཡིན་ནོ།།གཉིས་པ་ ( ཀུན་བདེན་གྱི་རྣམ་པ་ ) ནི། རྩ་བ། ལུས་སེམས་ཡང་བ་ཉིད་དང་ནི།།འདོད་ལ་སྤྱོད་ལ་ཐབས་མཁས་དང༌།།རྟག་ཏུ་ཚངས་པར་སྤྱོད་ཉིད་དང༌།།འཚོ་བ་རྣམ་པར་དག་ཉིད་དང༌།། ༤༨ རྩ་བའི་སྦྱོར་ཊཱིཀ ལུས་དང་སེམས་ཡང་བ་ཉིད་ཐོབ་པ་དང་ནི། མངོན་ཞེན་མེད་པར་འདོད་པ་ལ་ཉེ་བར་སྤྱོད་པ་ལ་ཐབས་མཁས་པའི་མཐུ་ཐོབ་པ་དང༌། རྟག་ཏུ་ཚངས་པར་སྤྱོད་པ་ལ་འཇུག་པ་ཉིད་དང༌། འཚོ་བའི་ཡོ་བྱད་རྣམ་པར་དག་པ་ཉིད་དང་བཞི་ནི་ཀུན་བདེན་གྱི་རྣམ་པ་ཡིན་ནོ།།གསུམ་པ་ ( འགོག་པའི་རྣམ་པ་ ) ནི། རྩ་བ། ཕུང་སོགས་བར་ཆད་བྱེད་རྣམས་དང༌།།ཚོགས་དང་དབང་སོགས་བཅས་པ་ཡི།།གཡུལ་འགྱེད་་་་་་་་་་་་་་་་་་་་་་་་་་་་་་་་་་་་་་་ རྩ་བའི་སྦྱོར་ཊཱིཀ ཤེས་བྱ་ཕུང་སོགས་ལ་སྦྱོར་དང་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། མི་མཐུན་ཕྱོགས་བར་ཆད་བྱེད་རྣམས་ལ་སྦྱོར་དང་རྗེས་སུ་དང༌། གཉེན་པོ་སྦྱིན་སོགས་བྱང་ཆུབ་ཀྱི་རྒྱུ་ཚོགས་ལ་སྦྱོར་དང་རྗེས་སུ་དང༌། མིང་ལ་ཞེན་པ་འགོག་པ་དབང་སོགས་བཅས་པ་ཡི་གཡུལ་འགྱེད་ལ་སོགས་ལ་སྦྱོར་དང་རྗེས་སུ་སྦྱོར་བ་ཡི་གནས་པ་སོ་སོར་བཀག་པ་དང་བཞི་ནི་འགོག་པའི་རྣམ་པ་ཡིན་ནོ།།བཞི་པ་ ( ལམ་བདེན་གྱི་རྣམ་པ་ ) ནི། རྩ་བ། ་་་་་་སེར་སྣ་ལ་སོགས་ལ།།སྦྱོར་དང་རྗེས་སུ་སྦྱོར་བ་ཡི།།

༤༩གནས་པ་སོ་སོར་བཀག་པ་དང༌།།ཆོས་ནི་རྡུལ་ཙམ་མི་དམིགས་ཉིད།།རང་གི་ས་ལ་ངེས་པ་ཉིད།།ས་གསུམ་ལ་ནི་གནས་པ་དང༌།། ༥༠ ཆོས་ཀྱི་དོན་དུ་སྲོག་གཏོང་བ།།རྩ་བའི་སྦྱོར་ཊཱིཀ སེར་སྣ་ལ་སོགས་ལ་སྦྱོར་དང་རྗེས་སུ་སྦྱོར་བ་ཡི་གནས་པ་སོ་སོར་བཀག་པ་དང༌། རྟོགས་པའི་ཆོས་ནི་རྡུལ་ཙམ་ཡང་མི་དམིགས་པ་ཉིད་དང༌། རང་གིས་ཐོབ་པའི་ས་གསུམ་ལ་ནི་ངེས་པ་ཉིད་དུ་གནས་པ་དང༌། ཆོས་ཀྱི་དོན་དུ་སྲོག་གཏོང་བར་ནུས་པ་དང་བཞི་ནི་ལམ་བདེན་གྱི་རྣམ་པ་ཡིན་ནོ།།གཉིས་པ་བསྡུ་བ་ནི། རྩ་བ། དེ་འདྲའི་སྐད་ཅིག་བཅུ་དྲུག་ནི།།བློ་ལྡན་མཐོང་བའི་ལམ་གནས་པའི།།ཕྱིར་མི་ལྡོག་པའི་རྟགས་དག་ཡིན།། ༥༡ རྩ་བའི་སྦྱོར་ཊཱིཀ བཤད་པ་དེ་འདྲ་བའི་སྐད་ཅིག་མ་བཅུ་དྲུག་གི་མིང་ཅན་ནི་བློ་ལྡན་བྱང་སེམས་མཐོང་བའི་ལམ་ལ་གནས་པ་རྣམས་ཀྱི་ཕྱིར་མི་ལྡོག་པའི་རྟགས་དག་ཡིན་ནོ།།དབང་སོགས་བཅས་པ་ཡི་སོགས་ལ་ངག་དོན། འགོག་པ་རྗེས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། དབང་སོགས་ལ་བདེན་པར་ཞེན་པའི་གནས་པ་བཀག་སྟེ། གཟུང་འཛིན་བདེན་མེད་དུ་རྟོཌ་ནས་གཟུང་འཛིན་དུ་མངོན་པར་ཞེན་པ་སྤངས་པའི་ཕྱིར། གསུམ་པ་འགྲེལ་པ་ལ། རྟགས་ཀྱི་དབྱེ་བ་དང༌། རྟགས་སུ་གཟུང་བྱ་གཉིས་ལས། དང་པོ་ལ་བཞི་ལས། སྡུག་བདེན་གྱི་རྣམ་པ་ནི། འགྲེལ་པ། རང་གི་མཚན་ཉིད་སྟོང་པ་ཉིད་ཀྱིས་གཟུགས་ལ་སོགས་པའི་ཆོས་སུ་རྟོགས་པ་ལས་ལྡོག་པ་དང༌། སངས་རྒྱས་ལ་སོགས་པས་བྱིན་གྱིས་བརླབས་པས་བླ་ན་མེད་པའི་བྱང་ཆུབ་ཀྱི་སེམས་བརྟན་པ་ཉིད་དང༌། ཐེག་པ་ཆེན་པོའི་ཆོས་ཁྱད་པར་ཅན་བསྒྲུབས་པས། ཉན་ཐོས་དང་རང་སངས་རྒྱས་ཀྱི་ཐེག་པ་ལས་སེམས་རྣམ་པར་ལོག་པ་དང༌། ཆོས་རབ་ཏུ་རྣམ་པར་འབྱེད་པའི་མཐུས་བསམ་གཏན་དང་གཟུགས་མེད་པའི་སྙོམས་པར་འཇུག་པ་ལ་སོགས་པར་སྐྱེ་བའི་ཡན་ལག་ཡང་དག་པར་ཡོངས་སུ་ཟད་པ་ཞེས་བྱ་བ་བཞི་ནི་སྡུག་བསྔལ་གྱི་རྣམ་པ་ཡིན་ནོ།།འགྲེལ་པའི་སྦྱོར་ཊཱིཀ

ཐེག་ཆེན་མཐོང་ལམ་པ་དབང་འབྲིང་ཆོས་ཅན། གཟུགས་ལ་སོགས་པའི་ཆོས་སུ་བདེན་པར་རྟོག་པ་ལས་ལྡོག་པའི་རྟགས་ཐོབ་སྟེ། གཟུགས་སོགས་རང་གི་མཚན་ཉིད་ཀྱིས་སྟོང་པ་ཉིད་དུ་རྟོགས་པ་ཉིད་ཀྱིས་སོ། །ཆོས་ཅན། བླ་ན་མེད་པའི་བྱང་ཆུབ་ཀྱི་སེམས་བརྟན་པ་ཉིད་ཀྱི་རྟགས་ཐོབ་སྟེ། སངས་རྒྱས་དང་ལ་སོགས་པས་བྱང་སེམས་གོང་མ་རྣམས་ཀྱིས་བྱིན་གྱིས་བརླབས་པས་སོ། །ཆོས་ཅན། ཉན་ཐོས་དང་རང་སངས་རྒྱས་ཀྱི་ཐེག་པ་ལས་སེམས་རྣམ་པར་ལོག་པའི་རྟགས་ཐོབ་སྟེ། ཐེག་པ་ཆེན་པོའི་ཆོས་ཁྱད་པར་ཅན་ཐབས་ཤེས་ཟུང་འབྲེལ་དུ་བསྒྲུབས་པས་སོ། །ཆོས་ཅན། མཐོང་ཆོས་བདེར་གནས་ཀྱི་དོན་དུ་བསམ་གཏན་དང་གཟུགས་མེད་པའི་སྙོམས་པར་འཇུག་པ་དག་པ་བ་ལ་སོགས་པ་ལ་འཇུག་ཀྱང་དེའི་དབང་གིས་ཁམས་གོང་དུ་སྐྱེ་བའི་ཡན་ལག་ཡང་དག་པར་ཡོངས་སུ་ཟད་པའི་རྟགས་ཐོབ་སྟེ། ཆོས་རྣམས་སྟོང་པ་ཉིད་དུ་རབ་ཏུ་རྣམ་པར་འབྱེད་པའི་མཐུ་ཐོབ་པས་སོ། །ཞེས་བྱ་བ་བཞི་ནི་སྡུག་བསྔལ་གྱི་བདེན་པའི་རྣམ་པ་ཡིན་ནོ།།གཉིས་པ་ཀུན་བདེན་གྱི་རྣམ་པ་ནི། འགྲེལ་པ། མི་དགེ་བ་དང་བྲལ་བ་ཉིད་ཀྱིས་ལུས་དང་སེམས་ཡང་བ་དང༌། སེམས་ཅན་གདུལ་བའི་ཐབས་ལ་མཁས་པའི་མཐུས་མངོན་པར་ཞེན་པ་མེད་པར་འདོད་པ་ལ་ཉེ་བར་སྤྱོད་པ་དང༌། ཡུལ་གྱི་ཉེས་དམིགས་མཐོང་བས་རྟག་ཏུ་ཚངས་པར་སྤྱོད་པ་ཉིད་དང༌། སྐྱེས་བུ་དམ་པའི་ཆོས་ཉིད་ཀྱིས་འཚོ་བའི་ཡོ་བྱད་ཡང་དག་པར་རྣམ་པར་དག་པ་ཉིད་ཅེས་བྱ་བ་བཞི་ནི་ཀུན་འབྱུང་བའི་རྣམ་པ་ཡིན་ནོ།།འགྲེལ་པའི་སྦྱོར་ཊཱིཀ ཆོས་ཅན། ཇི་ལྟར་འདོད་པ་བཞིན་ལུས་སེམས་དགེ་བ་ལ་བསྐུལ་དུ་རུང་བར་ལུས་དང་སེམས་ཡང་བ་ཐོབ་སྟེ། མཐོང་སྤང་དུ་གྱུར་པའི་མི་དགེ་བ་དང་བྲལ་བ་ཉིད་ཀྱིས་སོ། །ཆོས་ཅན། འདོད་པའི་ཡོན་ཏན་ལ་མངོན་པར་ཞེན་པ་མེད་པར་ཉེ་བར་སྤྱོད་པ་ཐོབ་སྟེ། ཆགས་ཅན་གྱི་སེམས་ཅན་འདུལ་བའི་ཐབས་ལ་མཁས་པའི་མཐུ་ཐོབ་པས་སོ། །ཆོས་ཅན། རྟག་ཏུ་ཚངས་པར་སྤྱོད་པ་ལ་འཇུག་པ་ཉིད་ཐོབ་སྟེ།

ཡུལ་གྱི་ཉེས་དམིགས་འདི་ཕྱིའི་སྡུག་བསྔལ་བསྐྱེད་པ་སོགས་མཐོང་བས་སོ། །ཆོས་ཅན། འཚོ་བའི་ཡོ་བྱད་རྣམས་ཡང་དག་པར་རྣམ་པར་དག་པ་ཉིད་ཐོབ་སྟེ། བྱང་སེམས་མི་བརྗེད་པ་ལ་དབང་བའི་སྐྱེས་བུ་དམ་པའི་ཆོས་ཅན་ཡིན་པ་ཉིད་ཀྱིས་སོ། །ཞེས་བྱ་བ་བཞི་ནི་ཀུན་འབྱུང་བའི་བདེན་པའི་རྣམ་པ་ཡིན་ནོ།།གསུམ་པ་འགོག་བདེན་གྱི་རྣམ་པ་ནི། འགྲེལ་པ། སྟོང་པ་ཉིད་ལ་གནས་པ་ཉིད་ཀྱིས་ཕུང་པོ་དང་སྐྱེ་མཆེད་དང་ཁམས་རྣམས་ལ་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱའོ། །ཞེས་དེ་ལྟར་སྦྱོར་བ་དང༌། རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། མི་མཐུན་པའི་ཕྱོགས་བསལ་བ་ཉིད་ཀྱིས་རྟོགས་པའི་བར་ཆད་བྱེད་པའི་ཚོགས་རྣམས་ལ་སྔ་མ་བཞིན་དུ་སྦྱོར་བ་དང༌། རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། རྣམ་པར་རྟོག་པའི་སྐྱོན་ཡོངས་སུ་ཤེས་པ་ཉིད་ཀྱིས་བྱང་ཆུབ་ཀྱི་ཚོགས་སྦྱིན་པ་ལ་སོགས་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གཏམ་ལ་གནས་པ་སོ་སོར་བཀག་པ་དང༌། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་དབང་པོ་དང་རྟེན་གྲོང་ཁྱེར་ལ་སོགས་པའི་གཡུལ་འགྱེད་པ་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གནས་པ་རྗེས་སུ་བཀག་པ་ཞེས་བྱ་བ་བཞི་ནི་འགོག་པའི་རྣམ་པ་ཡིན་ནོ།།འགྲེལ་པའི་སྦྱོར་ཊཱིཀ ཆོས་ཅན། ཕུང་པོ་དང་སྐྱེ་མཆེད་དང་ཁམས་རྣམས་ལ་མདོ་ལས་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱའོ་ཞེས་གསུངས་པ་དེ་ལྟར་དུ་དང་པོར་ཞེན་པས་སྦྱོར་བ་དང་རྒྱུན་དུ་ཞེན་པས་རྗེས་སུ་སྦྱོར་བའི་མངོན་ཞེན་གྱིས་གནས་པ་སོ་སོར་བཀག་པ་སྟེ། ཕུང་སོགས་སྟོང་པ་ཉིད་དུ་མངོན་སུམ་དུ་རྟོགས་པ་ལ་གནས་པ་ཉིད་ཀྱིས་སོ། །ཆོས་ཅན། མཐོང་ལམ་གྱི་རྟོགས་པའི་བར་ཆད་བྱེད་པའི་ཆོས་རྣམས་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་ཚུལ་དུ་གནས་པ་སོ་སོར་བཀག་པ་སྟེ། མཐོང་ལམ་གྱི་མི་མཐུན་པའི་ཕྱོགས་བསལ་བར་བྱས་པ་ཉིད་ཀྱིས་སོ།

།ཆོས་ཅན། མདོ་ལས་དམག་གི་སྒྲས་གསུངས་པའི་བྱང་ཆུབ་ཀྱི་རྒྱུ་ཚོགས་སྦྱིན་པ་ལ་སོགས་པ་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གཏམ་ལ་གནས་པ་སོ་སོར་བཀག་སྟེ། རྣམ་པར་རྟོག་པའི་སྐྱོན་ཡོངས་སུ་ཤེས་པ་ཉིད་ཀྱིས་སོ། །ཆོས་ཅན། མདོ་ལས་གྲོང་གི་སྒྲས་དབང་པོ་དང་གྲོང་ཁྱེར་གྱི་སྒྲས་དབང་རྟེན་དང་ལ་སོགས་པ་གྲོང་རྡལ་གྱི་སྒྲས་དབང་ཡུལ་དང་བདག་དང་སྤང་གཉེན་གཡུལ་འགྱེད་པའི་གཏམ་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གནས་པ་རྗེས་སུ་བཀག་སྟེ། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་སོ། །ཞེས་བྱ་བ་བཞི་པོ་འདི་ནི་འགོག་པའི་བདེན་པའི་རྣམ་པ་ཡིན་ནོ།།དེ་ལ་གྲོང་ནི་སོ་ནམ་པའི་ཁྱིམ་གཅིག་གཉིས་སོགས་ཡོད་པའི་གནས་ཏེ། དེས་སོ་ནམ་པའི་རྟེན་བྱེད་པ་ལྟར་དབང་པོས་དབང་ཤེས་ཀྱི་རྟེན་བྱེད། གྲོང་ཁྱེར་ནི་བཟོ་རིག་པ་མི་འདྲ་བ་བཅོ་བརྒྱད་ཡོད་པའི་གནས་ཏེ། དེ་སྐྱེ་བོ་མང་པོ་འདུ་བའི་གཞི་ཡིན་པ་ལྟར་དབང་རྟེན་འབྱུང་བ་བཞི་འབྱུང་འགྱུར་གཟུགས་དྲི་རོ་རེག་བྱ་སྟེ་རྡུལ་རྫས་བརྒྱད་དབང་པོའི་གཞི་དང༌། གྲོང་རྡལ་ནི་ཚོང་དུས་ཀྱི་གནས་ཏེ། དེ་སྐྱེ་བོས་ལོངས་སྤྱོད་པའི་ཡུལ་ཡིན་པ་ལྟར་གཟུགས་སྒྲ་སོགས་དབང་ཤེས་ཀྱི་ཡུལ་ཡིན་ནོ།།བཞི་པ་ལམ་བདེན་གྱི་རྣམ་པ་ནི། འགྲེལ་པ། སྦྱིན་པ་ལ་སོགས་པའི་ཁྱད་པར་རྟོགས་པས་སེར་སྣ་དང་འཆལ་བའི་ཚུལ་ཁྲིམས་ལ་སོགས་པ་ལ་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། ཆོས་ཐམས་ཅད་རྣམ་བར་ཐར་པའི་སྒོ་གསུམ་གྱི་ངོ་བོ་ཉིད་ཡིན་པས་རྟོགས་པའི་ཆོས་རྡུལ་ཙམ་ཡང་མི་དམིགས་པ་དང༌། མངོན་པར་ཡིད་ཆེས་པ་ཐོབ་པས་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཀྱི་རང་གིས་གསུམ་ལ་ཇི་ལྟ་བ་བཞིན་དུ་ངེས་པ་ཉིད་ཀྱིས་གནས་པ་དང༌། གཅིག་ཏུ་གཞོལ་བ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་ཆོས་ཀྱི་དོན་དུ་སྲོག་གཏོང་བ་ཞེས་བྱ་བ་བཞི་ནི་ལམ་གྱི་རྣམ་པ་ཡིན་ཏེ།

འགྲེལ་པའི་སྦྱོར་ཊཱིཀ ཆོས་ཅན། སེར་སྣ་དང་འཆལ་པའི་ཚུལ་ཁྲིམས་ལ་སོགས་པ་ལ་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་པ་སྟེ། སྦྱིན་པ་ལ་སོགས་པའི་ཕར་ཕྱིན་ཁྱད་པར་ཅན་རྟོགས་པས་སོ། །ཆོས་ཅན། བྱང་ཕྱོགས་སོགས་རྟོགས་པའི་ཆོས་བདེན་པར་རྡུལ་ཙམ་ཡང་མི་དམིགས་ཏེ། ཆོས་ཐམས་ཅད་རྣམ་པར་ཐར་པའི་སྒོ་གསུམ་གྱི་ངོ་བོ་ཉིད་དུ་མཉམ་པ་ཉིད་ཡིན་པས་སོ། །ཆོས་ཅན། རང་གིས་ཐོབ་པའི་ས་གསུམ་ལ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ལ་ཇི་ལྟ་བ་བཞིན་དུ་ངེས་པ་ཉིད་ཀྱིས་གནས་པ་ཡིན་ཏེ། རང་གི་རྟོགས་པ་ལ་གཞན་གྱིས་མི་འཕྲོག་པར་མངོན་པར་ཡིད་ཆེས་པ་ཐོབ་པས་སོ། །ཆོས་ཅན། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་རྣམ་མཁྱེན་གྱི་རྒྱུར་གྱུར་པའི་ཆོས་ཀྱི་དོན་དུ་སྲོག་ཀྱང་གཏོང་བར་ནུས་ཏེ། མཐའ་གཅིག་ཏུ་རྣམ་མཁྱེན་གྱི་ཆེད་དུ་གཞོལ་པ་ཉིད་ཀྱིས་སོ། །ཞེས་བྱ་བ་བཞི་ནི་ལམ་གྱི་བདེན་པའི་རྣམ་པ་ཡིན་ནོ།།གཉིས་པ་རྟགས་སུ་གཟུང་བྱ་ནི། འགྲེལ་པ། དེ་ལྟར་ན་བཟོད་པ་དང༌། ཤེས་པའི་སྐད་ཅིག་མ་རྣམ་པ་བཅུ་དྲུག་གིས་བསྡུས་པ་འདི་རྣམས་ཡང་དག་པར་ཐོབ་པ་ན། དག་པ་འཇིག་རྟེན་པ་གཟུང་བ་དང་འཛིན་པར་མངོན་པར་མ་ཞེན་པའི་རྣམ་པ་ཅན་རྗེས་ཀྱི་སེམས་ཀྱིས་བསྡུས་པས་རང་དང་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་བཟློག་པ་ལ་སོགས་པ་བསྐྱེད་པའི་ཕྱིར། བྱང་ཆུབ་སེམས་དཔའ་མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་དག་ཡིན་ནོ། །རྣལ་འབྱོར་པ་རྣམས་ཀྱི་ཐ་སྙད་ནི་སེམས་ཅན་གདུལ་བའི་དགོས་པའི་དབང་མ་གཏོགས་པར་ཐམས་ཅད་དུ་རྟོགས་པ་དང་མཐུན་པ་ཁོ་ན་ཡིན་ནོ། །ཞེས་ཤེས་པར་བྱ་བའི་ཕྱིར་ཉེ་བར་བཏགས་ནས་བཤད་དེ། དེ་ལྟར་མ་ཡིན་ན་རྣལ་འབྱོར་པའི་རྒྱུད་ལ་སོ་སོ་རང་གིས་རིག་པའི་སྐད་ཅིག་མ་རྣམས་ཇི་ལྟར་གཞན་ཡིད་ཆེས་པར་བྱེད་པའི་མཚན་ཉིད་དག་ཡིན། འགྲེལ་པའི་སྦྱོར་ཊཱིཀ

འདིར་དངོས་བསྟན་ཤེས་བཟོད་བཅུ་དྲུག་གི་མིང་གིས་གསུངས་པ་ལྟར་སྣང་ཡང་ཤེས་བཟོད་བཅུ་དྲུག་མཉམ་གཞག་ཡིན་པས། མཉམ་གཞག་ནི་རང་ངོར་རྟགས་སུ་འགྱུར་གྱི། གཞན་ངོར་རྟགས་སུ་མི་འགྱུར་བས་མཉམ་གཞག་བཅུ་དྲུག་གིས་དྲངས་པའི་རྗེས་ཐོབ་བཅུ་དྲུག་ཀྱང་དེའི་མིང་གིས་བཏགས་ནས་བསྟན་པས་གཞན་དག་ཡྀད་ཆེས་པའི་ཆེད་དུ་རྗེས་ཐོབ་རྣམས་རྟགས་སུ་བཀོད་པའི་སྦྱོར་ངག་ཏུ་བྱས་པ་རྣམས་ནི་མཉམ་རྗེས་ཕན་ཚུན་མཚོན་པའི་དབང་དུ་མཛད་པ་ཡིན་ལ། དོན་དེ་ཐུགས་སུ་མ་བྱོན་པ་འགའ་ཞིག་གིས་མཉམ་གཞག་ཁོ་ན་རྟགས་སུ་བཞེད་ལ། ལ་ལས་ནི་ཉེ་བར་བཏགས་ནས་བཤད་ཅེས་པ་ལ་བརྟེན་ནས་རྗེས་ཐོབ་ཁོ་ན་རྟགས་སུ་གཟུང་བྱར་འདོད་མོད། གཉིས་ཀའང་དགོངས་པ་མ་ཡིན་པས་རང་གཞན་ལ་ལྟོས་ནས་མཉམ་རྗེས་གཉིས་ཀ་རྟགས་སུ་གཟུང་བྱར་སྨྲས་པ་ལ་འགལ་བ་མེད་དོ།།དེས་ན་ཤེས་བཟོད་བཅུ་དྲུག་གི་མིང་གིས་བཏགས་པའི་རྗེས་ཐོབ་ཡེ་ཤེས་དང་རྗེས་ཐོབ་ཀྱི་སྤྱོད་པ་ཁྱད་པར་ཅན་བཅུ་དྲུག་ཆོས་ཅན། བྱང་ཆུབ་སེམས་དཔའ་མཐོང་བའི་ལམ་ལ་གནས་པ་དབང་འབྲིང་གཞན་ངོར་ཕྱིར་མི་ལྡོག་པར་ཡིད་ཆེས་པར་བྱེད་པའི་མཚན་ཉིད་དག་ཡིན་ཏེ། བདེན་བཞིའི་ཡུལ་ཅན་བཅུ་དྲུག་ཏུ་ཕྱེ་བ་བཤད་མ་ཐག་པ་དེ་ལྟར་ན་བཟོད་པ་དང་ཤེས་པའི་སྐད་ཅིག་མ་རྣམ་པ་བཅུ་དྲུག་གིས་བསྡུས་པའི་ཡེ་ཤེས་འདི་རྣམས་མཉམ་གཞག་ཏུ་ཡང་དག་པར་ཐོབ་པ་ན་དེའི་རྗེས་ཀྱི་སེམས་ཀྱིས་བསྡུས་པས་མཉམ་གཞག་རང་དང་རྗེས་སུ་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་ལྡོག་པ་ལ་སོགས་པ་རྗེས་ཐོབ་ཀྱི་ཐ་སྙད་བཅུ་དྲུག་བསྐྱེད་པའི་ཕྱིར། ཇི་ལྟར་མཉམ་གཞག་རང་དང་མཐུན་ཞེ་ན། སློབ་པའི་རྗེས་ཐོབ་ཡིན་པས་དག་པ་འཇིག་རྟེན་པ་ལྟར་སྣང་ཡང་གཟུང་བ་དང་འཛིན་པར་མངོན་པར་མ་ཞེན་པའི་རྣམ་པ་ཅན་ཡིན་པས་མཉམ་རྗེས་འཛིན་སྟངས་མཚུངས་པས་སོ། །རྗེས་ཐོབ་ལ་མཉམ་གཞག་གི་མིང་གིས་ཉེ་བར་བཏགས་ནས་བཤད་པ་ལ་དགོས་པ་ཡོད་དེ།

ཐེག་ཆེན་གྱི་མཐོང་ལམ་ཐོབ་པའི་རྣལ་འབྱོར་པ་རྣམས་ཀྱི་རྗེས་ཐོབ་ཀྱི་ཐ་སྙད་ནི་གདུལ་བྱ་སེམས་ཅན་འདུལ་བའི་དགོས་པའི་དབང་གིས་ཁྲོ་ཆགས་སོགས་ལུས་ངག་གི་རྣམ་པ་སྟོན་པ་ཙམ་མ་གཏོགས་པར་གནས་སྐབས་ཐམས་ཅད་དུ་མཉམ་གཞག་གི་རྟོགས་པ་དང་མཐུན་པ་ཁོ་ན་ཡིན་ནོ་ཞེས་ཤེས་པར་བྱ་བའི་ཆེད་ཡོད་པའི་ཕྱིར། དངོས་ལ་གནོད་བྱེད་ཡོད་དེ། རྗེས་ཐོབ་ལ་མཉམ་གཞག་གི་མིང་གིས་བཏགས་པ་དེ་ལྟ་མ་ཡིན་པར་མཉམ་གཞག་དངོས་ཡིན་ན། བཟོད་ཤེས་སྐད་ཅིག་མའི་མིང་ཅན་འདི་རྣམས་ཆོས་ཅན། ཁྱོད་ལ་གཞན་ཕྱིར་མི་ལྡོག་པར་ཡིད་ཆེས་པར་བྱེད་པའི་མཚན་ཉིད་ཅན་གྱི་འབྲས་རྟགས་ཇི་ལྟར་ཡོད་པ་ཡིན་ཏེ་མ་ཡིན་པར་ཐལ། རྣལ་འབྱོར་པའི་རྒྱུད་ལ་སོ་སོ་རང་གིས་རིག་པའི་མཉམ་གཞག་ཁོ་ན་ཡིན་པས་སོ།།གསུམ་པ་སྒོམ་ལམ་པ་ཕྱིར་མི་ལྡོག་པའི་རྟགས་ལ་བརྒྱད། སྒོམ་ལམ་གྱི་ཁྱད་པར། ཁྱད་པར་གྱི་གཞི། དབྱེ་བ། གྲངས་མེད་པ་བསྟན་པའི་མི་འགལ་བ། སྒོམ་ལམ་གྱི་བྱེད་པ། འབྲས་བུ་ལ་རྩོད་པ་དགོད་པ། ལན་དཔེ་དང་བཅས་པ། ཟབ་མོ་བརྒྱད་ཀྱི་རྟགས་ཉིད་བསྟན་པའོ། །དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི།འགྲེལ་པ། དེའི་འོག་ཏུ་སྒོམ་པའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་ཡིན་པ་ལས། ལུགས་ལས། ཁྱད་པར་མ་བཟུང་བར་ཁྱད་པར་ཅན་གྱི་བློ་མི་སྐྱེའོ། །ཞེས་འབྱུང་བའི་ཕྱིར་རེ་ཤིག་སྒོམ་པའི་ལམ་གྱི་ཁྱད་པར། འགྲེལ་པའི་སྦྱོར་ཊཱིཀ མཐོང་ལམ་པ་ཕྱིར་མི་ལྡོག་པའི་རྟགས་བཤད་པ་དེའི་འོག་ཏུ་སྒོམ་པའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་བཤད་པར་བྱ་བ་ཡིན་པ་ལས་རེ་ཞིག་སྒོམ་པའི་ལམ་གྱི་ཁྱད་པར་བྱེད་ཆོས་བསྟན་ཏེ། བརྡ་སྤྲོད་ཀྱི་གཞུང་ལུགས་ལས། ཁྱད་པར་མ་གཟུང་བར་ཁྱད་པར་ཅན་གྱི་བློ་མི་སྐྱེའོ་ཞེས་འབྱུང་བའི་ཕྱིར། གཉིས་པ་ ( རྩ་བ་ ) ནི། རྩ་བ། སྒོམ་པའི་ལམ་ནི་ཟབ་པ་སྟེ།།ཟབ་མོ་སྟོང་པ་ཉིད་ལ་སོགས།།ཟབ་པ་དེ་ནི་སྒྲོ་འདོགས་དང༌།།སྐུར་པའི་མཐའ་ལས་གྲོལ་བ་ཉིད།།

༥༢ རྩ་བའི་སྦྱོར་ཊཱིཀ ཐེག་ཆེན་གྱི་སྒོམ་པའི་ལམ་ནི་ཆོས་ཅན། ཟབ་པ་ཡིན་ཏེ། ཟབ་མོ་སྟོང་པ་ཉིད་དང་ལ་སོགས་པས་མཚན་མེད་སྨོན་མེད་དེ་རྣམ་ཐར་སྒོ་གསུམ་རྟོགས་པས་སོ། །སྟོང་ཉིད་སོགས་དེ་ནི་ཆོས་ཅན། ཟབ་པ་ཡིན་ཏེ། སྒྲོ་འདོགས་པ་དང་སྐུར་བའི་མཐའ་ལས་གྲོལ་བའི་གནས་ལུགས་ཡིན་པ་ཉིད་ཀྱིས་སོ།།ངག་དོན། འདིར་བསྟན་ཐེག་ཆེན་གྱི་སྒོམ་ལམ་ཆོས་ཅན། ཟབ་པ་ཡིན་ཏེ། ཟབ་མོ་སྟོང་ཉིད་སོགས་རྣམ་ཐར་སྒོ་གསུམ་རྟོགས་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། སྟོང་པ་ཉིད་ལ་སོགས་པ་ལ་ཡང་གཟུགས་མེད་ལ། སྟོང་པ་ཉིད་ལ་སོགས་པ་གཟུགས་ལས་གཞན་པ་ཡང་མ་ཡིན་པས། གོ་རིམ་བཞིན་དུ་སྟོང་པ་ཉིད་ལ་སོགས་པ་ལ་སྒྲོ་འདོགས་པ་དང༌། སྐུར་བའི་མཐའ་ལས་གྲོལ་པ་ཉིད་གང་ཡིན་པ་དེ་ནི་ཟབ་མོ་སྟེ། སྟོང་པ་ཉིད་ལ་སོགས་པ་ཡིན་ལ། ཟབ་མོ་ཉིད་དང་ལྡན་པའི་ཕྱིར་སྒོམ་པའི་ལམ་ཟབ་པ་ཡིན་ནོ།།འགྲེལ་པའི་སྦྱོར་ཊཱིཀ ཐེག་ཆེན་གྱི་སྒོམ་པའི་ལམ་ནི་ཆོས་ཅན། ཟབ་པ་ཉིད་ཡིན་ནོ་སྟེ། སྟོང་པ་ཉིད་དང་མཚན་མེད་སྨོན་མེད་ལ་སོགས་པ་ཟབ་མོ་མངོན་སུམ་དུུ་མཐོང་ཟིན་སྒོམ་པ་ཉིད་དང་ལྡན་པའི་ཕྱིར། སྟོང་པ་ཉིད་ལ་སོགས་པ་གང་ཡིན་པ་དེ་ནི་ཆོས་ཅན། ཟབ་མོ་ཡིན་ཏེ། སྒྲོ་འདོགས་པ་དང་སྐུར་བ་འདེབས་པ་ཉིད་ཀྱི་མཐའ་ལས་གྲོལ་བ་ཉིད་ཀྱིས་སོ།།སྒྲུབ་བྱེད་གོ་རིམ་བཞིན་དུ་སྟོང་པ་ཉིད་ལ་སོགས་པ་ལ་ཡང་ཆོས་ཅན། གཟུགས་མེད་དེ། དངོས་པོར་མེད་པའི་ཕྱིར། སྟོང་པ་ཉིད་ལ་སོགས་པ་ཆོས་ཅན། གཟུགས་ལས་གཞན་པ་ཡང་མ་ཡིན་ཏེ། གཟུགས་སོགས་ཀྱི་གནས་ཚུལ་ཡིན་པས་སོ།།གཉིས་པ་ཁྱད་པར་གྱི་གཞི་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་ཁྱད་པར་བསྟན་ནས་ཁྱད་པར་གྱི་གཞི། འགྲེལ་པའི་སྦྱོར་ཊཱིཀ དེ་ལྟར་ཁྱད་པར་བསྟན་ནས་ཁྱད་པར་གྱི་གཞི་འཆད་དེ། དེ་སྐབས་སུ་བབ་པས་སོ།།གཉིས་པ་ ( རྩ་བ་ ) ནི། རྩ་བ། ངེས་འབྱེད་ཡན་ལག་དང་མཐོང་བའི།།ལམ་དང་སྒོམ་པའི་ལམ་ཉིད་ལ།།ཡང་དང་ཡང་དུ་སེམས་པ་དང༌།།འཇལ་དང་ངེས་རྟོག་སྒོམ་པའི་ལམ།།

༥༣ རྩ་བའི་སྦྱོར་ཊཱིཀ ཐེག་ཆེན་གྱི་ངེས་པར་འབྱེད་པའི་ཡན་ལག་དང་མཐོང་བའི་ལམ་དང་སྒོམ་པའི་ལམ་ཉིད་ལ་མཐོང་བའི་དོན་ཡང་དང་ཡང་དུ་སེམས་པ་དང་འཇལ་བ་དང་ངེས་པར་རྟོག་པར་བྱེད་པའི་རྗེས་ལ་མངོན་རྟོགས་ཆོས་ཅན། ཐེག་ཆེན་གྱི་སྒོམ་པའི་ལམ་གྱི་ངོ་བོ་ཡིན་ཏེ། དེའི་དོན་ལྡོག་ཡིན་པས་སོ།།གསུམ་པ་ ( འགྲེལ་པ་ ) ནི། འགྲེལ་པ། ཐོས་པ་དང་བསམ་པ་དང་བསྒོམས་པ་ལས་བྱུང་བའི་ཤེས་རབ་དག་གམ། ཏིང་ངེ་འཛིན་གྱི་སྦྱོར་བ་དང་དངོས་དང་རྗེས་ལས་བྱུང་བའི་ཤེས་རབ་ཀྱིས། གོ་རིམ་བཞིན་དུ་ངེས་པར་འབྱེད་པའི་ཡན་ལག་ལ་སོགས་པ་གསུམ་ལ་ངེས་པར་མཐོང་བའི་དོན་ཡང་དང་ཡང་དུ་སེམས་པ་དང༌། འཇལ་བ་དང༌། ངེས་པར་རྟོགས་པ་དག་ནི་སྒོམ་པའི་ལམ་རྒྱུན་ཆགས་པ་ཡིན་ནོ།།འགྲེལ་པའི་སྦྱོར་ཊཱིཀ ལུང་ལས་ཐོས་པའི་ཤེས་རབ་དང་རིགས་པ་ལས་བསམ་བྱུང་གི་ཤེས་རབ་དང་མྱོང་བས་བསྒོམས་པ་ལས་བྱུང་བའི་ཤེས་རབ་དག་གམ་ཡང་ན་ཏིང་ངེ་འཛིན་གྱི་སྦྱོར་བ་དང་དངོས་གཞི་དང་རྗེས་ལས་བྱུང་བའི་ཤེས་རབ་ཀྱིས་གོ་རིམ་བཞིན་དུ་ཐེག་ཆེན་གྱི་ངེས་པར་འབྱེད་པའི་ཡན་ལག་དང་ལ་སོགས་པས་མཐོང་ལམ་དང་སྒོམ་ལམ་སྟེ་ལམ་གསུམ་ལ་ངེས་པར་མཐོང་བའི་གནས་ལུགས་ཀྱི་དོན་ཡང་དང་ཡང་དུ་སེམས་པ་དང་འཇལ་བ་དང་ངེས་པར་རྟོག་པའི་སྒོམ་པའི་ལམ་དག་ནི་ཆོས་ཅན། རྒྱུན་ཆགས་པ་ཡིན་ཏེ། སྔ་མ་སྔ་མར་མཐོང་བའི་དོན་ཕྱི་མ་ཕྱི་མས་ཡུལ་དུ་བྱེད་པས་སོ།།གསུམ་པ་དབྱེ་བ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་རྣམ་པ་དུ་ཞིག་ཅེ་ན།འགྲེལ་པའི་སྦྱོར་ཊཱིཀ དེའི་འོག་ཏུ་དབྱེ་བ་གསུངས་པ་ཆོས་ཅན། དགོས་པ་ཡོད་དེ། སྒོམ་ལམ་དེ་ལ་རྣམ་པ་དུ་ཞིག་ཡོད་ཅེ་ན། དེའི་ལན་བསྟན་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། དེ་ནི་རྒྱུན་ཆགས་ཡིན་པའི་ཕྱིར།།ཆུང་དང་འབྲིང་དང་ཆེན་པོ་རྣམས།།ཆུང་ངུའི་ཆུང་སོགས་དབྱེ་བ་ཡིས།།རྣམ་པས་རྣམ་པ་དགུར་བཞེད་དོ།། ༥༤རྩ་བའི་སྦྱོར་ཊཱིཀ

ཐེག་ཆེན་གྱི་སྒོམ་ལམ་དེ་ནི་ཆོས་ཅན། དབྱེ་ན་རྣམ་པ་དགུར་བཞེད་དོ་སྟེ། ཁྱོད་རྒྱུན་ཆགས་པ་ཡིན་པའི་ཕྱིར་ན་རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ལ་ཡན་ལག་གི་དབྱེ་བ་ཆུང་ངུའི་ཆུང་ངུ་དང་སོགས་ཁོང་ནས་ཆུང་ངུའི་འབྲིང་དང་ཆུང་ངུའི་ཆེན་པོ་དང་འབྲིང་སྐོར་གསུམ་དང་ཆེན་པོ་སྐོར་གསུམ་གྱི་དབྱེ་བ་ཡིས་ཕྱེ་བའི་རྣམ་པ་རྣམས་སུ་འབྱུང་བས་སོ།།གསུམ་པ་ ( འགྲེལ་པ་ ) ནི།འགྲེལ་པ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ། །ཞེས་འབྱུང་བའི་ཕྱིར། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ། ཆུང་ངུ་ནི་ཆེན་པོས་སེལ་ཏོ། །ཞེས་བྱ་བའི་དཔེས་རྣམ་པར་རྟོག་པ་ཆེན་པོ་དང་འབྲིང་དང་ཆུང་ངུུ་རྣམས་རེ་རེ་བཞིན་ཆེན་པོ་དང་འབྲིང་དང་ཆུང་ངུའི་བྱེ་བྲག་གིས་ཐ་དད་པའི་ཕྱིར། དེ་དག་གི་གཉེན་པོ་ཆུང་ངུ་དང་འབྲིང་དང་ཆེན་པོ་རྣམས་ཀྱང་རེ་རེ་བཞིན་ཆུང་ངུ་དང་འབྲིང་དང་ཆེན་པོའི་བྱེ་བྲག་གིས་ཐ་དད་པའི་ཕྱིར། དེ་ལྟར་ན་དོན་དམ་པར་སྟོང་པ་ཉིད་ཀྱི་མཚན་ཉིད་ཀྱི་རྣམ་པའི་སྒོ་ནས་རྣམ་པར་རྟོག་པའི་གཉེན་པོའི་དབྱེ་བ་ལས་གྲངས་བཞིན་དུ། འདོད་པའི་ཁམས་ལ་སོགས་པ་ས་དགུ་དག་ཏུ་རྣམ་པ་དགུ་རྒྱུན་ཆགས་སུ་འབྱུང་བའི་ཕྱིར། སྒོམ་པའི་ལམ་ཡིན་ནོ།།འགྲེལ་པའི་སྦྱོར་ཊཱིཀ ཐེག་ཆེན་གྱི་སྒོམ་པའི་ལམ་ལ་དབྱེ་ན་རྣམ་པ་དགུ་ཡིན་ནོ་སྟེ། སྤང་བྱའི་གྲངས་བཞིན་དུ་འདོད་པའི་ཁམས་ལ་སོགས་པ་ནས་སྲིད་རྩེའི་བར་ས་དགུ་དག་ཏུ་རྣམ་པ་དགུ་རྒྱུན་ཆགས་སུ་འབྱུང་བའི་ཕྱིར། སྒོམ་ལམ་ལ་དགུར་དབྱེ་བའི་རྒྱུ་མཚན་ཡོད་དེ། དོན་དམ་པར་སྟོང་པ་ཉིད་ཀྱི་མཚན་ཉིད་ཡིན་དུ་ཟིན་ཡང་ཀུན་རྫོབ་ཏུ་རྣམ་པའི་སྒོ་ནས་སྔར་བཤད་པ་དེ་ལྟར་རྣམ་པར་རྟོག་པ་དགུའི་གཉེན་པོའི་སྒོ་ནས་དབྱེ་བའི་རྒྱུ་མཚན་ལས་སོ།།གཉེན་པོ་དེ་དང་སྤང་བྱ་སྦྱར་ནས་དགུར་ཇི་ལྟར་དབྱེ་ཞེ་ན། སྤང་གཉེན་གྲངས་སྤྲད་ནས་སྤོང་བས་གཉེན་པོ་དགུར་དབྱེ་བ་འཐད་དེ།

སྤང་བྱ་རྣམ་པར་རྟོག་པ་ལ་རྩ་བའི་དབྱེ་བ་ཆེན་པོ་དང་འབྲིང་དང་ཆུང་ངུ་སྟེ་གསུམ་ཡོད་པ་རྣམས་རེ་རེ་ཞིང་ཆེན་པོའི་ཆེན་པོ་དང་ཆེན་པོའི་འབྲིང་དང་ཆེན་པོའི་ཆུང་ངུ་དང་དེ་བཞིན་དུ་འབྲིང་སྐོར་གསུམ་དང་ཆུང་ངུ་སྐོར་གསུམ་དུ་དབྱེ་བའི་བྱེ་བྲག་གིས་ཐ་དད་པ་དགུ་ཡོད་པའི་ཕྱིར་ན་རྟོག་པ་དེ་དག་གི་གཉེན་པོ་སྒོམ་ལམ་ལ་རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ཀྱང་ཡན་ལག་གི་དབྱེ་བ་རེ་རེ་ཞིང་ཆུང་ངུ་སྐོར་གསུམ་དང་འབྲིང་སྐོར་གསུམ་དང་ཆེན་པོ་སྐོར་གསུམ་གྱི་བྱེ་བྲག་གིས་ཐ་དད་པ་དགུ་ཡོད་པའི་ཕྱིར། སྤང་བྱ་ཆེ་རིམ་དང་གཉེན་པོ་ཆུང་རིམ་གྱི་རྣམ་གཞག་མི་འཐད་དོ་ཞེ་ན། དཔེའི་སྒོ་ནས་དེ་ལྟར་འཐད་དེ། མུན་པ་ཤིན་ཏུ་ཆེན་པོ་སྣང་བ་ཆུང་ངུས་སེལ་ལ་མུན་པ་ཆུང་ངུ་ནི་སྣང་བ་ཆེན་པོས་སེལ་ཏོ་ཞེས་བྱ་བའི་དཔེས་འཐད་པས་སོ།།སྒོམ་སྤང་ཉོན་སྒྲིབ་ཀྱི་གཉེན་པོ་སྒོམ་ལམ་ཡང་ཡོད་པས་དགུ་པོ་དེ་ལས་མང་བ་མ་ཡིན་ནམ་ཞེ་ན། སྐྱོན་མེད་དེ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ། །ཞེས་འབྱུང་བའི་ཕྱིར། བཞི་པ་གྲངས་མེད་པ་བསྟན་པའི་མི་འགལ་བ་ལ། དོགས་པ་འགོད་པ་དང༌། ལན་གདབ་པ་གཉིས་ལས། དང་པོ་ནི། འགྲེལ་པ། རྒྱལ་བའི་ཡུམ་དེ་དང་དེ་ལས་རྣམ་པ་རེ་རེའི་དབང་དུ་མཛད་དེ། བསོད་ནམས་གྲངས་མེད་པ་དང་གཞལ་དུ་མེད་པ་དང༌། ཚད་མེད་པ་སྐྱེ་བར་གསུངས་པའི་ཕྱིར། བྱེ་བྲག་རྣམ་པ་མང་བ་མ་ཡིན་ནམ། ཇི་ལྟར་རྣམ་པ་དགུ་ཞེས་བྱ་ཞེ་ན། འགྲེལ་པའི་སྦྱོར་ཊཱིཀ ཇི་ལྟར་ན་སྒོམ་ལམ་རྣམ་པ་དགུ་ཞེས་བྱ་སྟེ་མི་འཐད་པར་ཐལ། བྱེ་བྲག་དགུ་ལས་རྣམ་པ་མང་བ་མ་ཡིན་ནམ་སྟེ་ཡིན་པས་སོ།།རྟགས་གྲུབ་སྟེ། རྒྱལ་བའི་ཡུམ་རྒྱས་འབྲིང་དེ་དང་དེ་ལས་སྒོམ་ལམ་གྱི་རྣམ་པ་རེ་རེའི་དབང་དུ་མཛད་དེ་འབྲས་བུ་བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པ་སྐྱེ་བར་གསུངས་པའི་ཕྱིར་ཞེ་ན། གཉིས་པ་

( ལན་གདབ་པ་ ) ལ་གཉིས། རྩ་བ་འཕགས་པའི་བཞེད་པ་དང་བསྟུན་ནས་བཤད་པ། འགྲེལ་པ་སློབ་དཔོན་གྱི་བཞེད་པ་ཇི་ལྟ་བ་བཞིན་དུ་བཤད་པའོ། །དང་པོ་ནི། རྩ་བ། གྲངས་མེད་ལ་སོགས་བསྟན་པ་རྣམས།།དམ་པའི་དོན་དུ་བཟོད་མ་ཡིན།།ཀུན་རྫོབ་ཏུ་ནི་ཐུགས་བརྩེ་བས།།རྒྱུ་མཐུན་དེ་དག་ཐུབ་པ་བཞེད།། ༥༥རྩ་བའི་སྦྱོར་ཊཱིཀ སྒོམ་ལམ་རེ་རེས་བསོད་ནམས་གྲངས་མེད་ལ་སོགས་བསྐྱེད་པར་བསྟན་པ་རྣམས་དམ་པའི་དོན་དུ་བཟོད་པ་མ་ཡིན་ཏེ། དོན་དམ་པར་སྟོང་ཉིད་ཀྱི་མཚན་ཉིད་ལ་མངོན་པར་བརྗོད་པས་ཀྱང་ཐ་མི་དད་པའི་ཕྱིར། ཞེས་རྩོད་པ་བཀོད་ནས། བསོད་ནམས་གྲངས་མེད་སོགས་དོན་དམ་དུ་མེད་ཀྱང་ཀུན་རྫོབ་ཏུ་ནི་ཐུགས་བརྩེ་བའི་རྒྱུ་མཐུན་དེ་དག་ཏུ་ཐུབ་པ་བཞེད་དོ།།གཉིས་པ་ ( འགྲེལ་པ་སློབ་དཔོན་གྱི་བཞེད་པ་ཇི་ལྟ་བ་བཞིན་དུ་བཤད་པ་ ) ནི། འགྲེལ་པ། གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པ་བསྟན་པའི་ཚིག་ཏུ་བརྗོད་པའི་ངོ་བོ་རྣམས་ཀྱིས་ནི། དོན་དམ་པར་ན་སྒོམ་པའི་ལམ་ཇི་སྐད་བཤད་པའི་མཚན་ཉིད་ཅན་དོན་གཅིག་ཏུ་རབ་ཏུ་སྦྱོར་བ་ལ་ལྡོག་པ་ལ་ལྟོས་ནས་ཉེ་བར་བསྐྱེད་པའི་ཐ་དད་པ་ཉིད་ཀྱི་ངོ་བོར་དབྱེ་བར་བྱ་བ་བཟོད་པ་མ་ཡིན་ནོ།། འགྲེལ་པའི་སྦྱོར་ཊཱིཀ སྔར་བཀོད་པའི་རྩོད་པ་འདི་དོན་དམ་དང་ཀུན་རྫོབ་གང་ལ་བརྟེན་ནས་རྒོལ། དང་པོ་ལྟར་ན། ཟབ་མོ་སྟོང་པ་ཉིད་རྟོགས་པའི་མཚན་ཉིད་ཅན་དུ་ཇི་སྐད་བཤད་པའི་ཐེག་ཆེན་གྱི་སྒོམ་པའི་ལམ་ཆོས་ཅན། འབྲས་བུ་བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པ་གསུམ་གསུམ་སྐྱེ་བར་བསྟན་པའི་ཚིག་ཏུ་བརྗོད་པའི་ངོ་བོ་རྣམས་ཀྱི་སྒོ་ནས་ནི་དགུ་ལས་མང་བ་ཉིད་དུ་མི་འགྱུར་ཏེ། དོན་དམ་པར་ན་ཐ་དད་པ་ཉིད་གསུམ་གྱི་ངོ་བོར་དབྱེ་བར་བྱ་བར་བཟོད་པ་མ་ཡིན་ནོའི་ཕྱིར། གཉིས་པ་ལྟར་ན། འགྲེལ་པ། ཀུན་རྫོབ་ཏུ་ནི་བཤད་པའི་ཆོས་ཀྱི་ངོ་བོ་ཉིད་ཇི་སྐད་བཤད་ཅིང་བསྟན་པ་དེ་དག་བྱིས་པའི་སྐྱེ་བོ་རྣམས་ལ་འབྲས་བུ་ཆེན་པོ་སྐྱེ་བ་རབ་ཏུ་སྟོན་པ་ཉིད་ཀྱིས་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་གྱི་ཆོས་ཀྱི་དབྱིངས་ཀྱི་རྒྱུ་མཐུན་པར་གྱུར་པ་ཡིན་པར་དེ་བཞིན་གཤེགས་པ་བཞེད་པས་མང་པོ་ཉིད་དུ་ཐལ་བར་མི་འགྱུར་རོ།།འགྲེལ་པའི་སྦྱོར་ཊཱིཀ

ཀུན་རྫོབ་ཏུ་ནི་འབྲས་བུ་བསོད་ནམས་གྲངས་མེད་སོགས་གསུམ་གསུམ་བསྐྱེད་པའི་སྒོ་ནས་དགུ་ལས་མང་པོ་ཉིད་དུ་ཐལ་བར་མི་འགྱུར་རོ་སྟེ། སྒོམ་ལམ་གྱིས་ཉེ་བར་བསྐྱེད་པའི་འབྲས་བུ་གྲངས་མེད་སོགས་ལྡོག་པ་ལ་ལྟོས་ནས་གསུམ་གསུམ་དུ་ཕྱེ་བ་ཡིན་གྱི་དོན་རྫས་གཅིག་ཏུ་རབ་ཏུ་སྦྱོར་བས་སོ།།བསོད་ནམས་གྲངས་མེད་སོགས་ཇི་ལྟར་ན་སྒོམ་ལམ་གྱི་འབྲས་བུ་ཡིན་ཞེ་ན། མདོ་ལས་ཇི་སྐད་དུ་བསྟན་པའི་བསོད་ནམས་གྲངས་མེད་སོགས་དེ་དག་ཆོས་ཅན། སྒོམ་ལམ་གྱི་འབྲས་བུ་ཡིན་ཏེ། སྒོམ་ལམ་གྱི་ཆོས་ཀྱི་དབྱིངས་བསྒོམས་པ་ཉིད་ཀྱི་རྒྱུ་མཐུན་པའི་འབྲས་བུར་གྱུར་པ་ཡིན་པར་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་ཅན་གྱི་དེ་བཞིན་གཤེགས་པ་བཞེད་པས་སོ།།བསོད་ནམས་གྲངས་མེད་སོགས་ཀྱི་ཆོས་ཀྱི་ངོ་བོ་ཉིད་བསྟན་བཅོས་ལས་སྒོམ་ལམ་གྱི་འབྲས་བུར་བསྟན་པ་ཆོས་ཅན། དགོས་པ་ཡོད་དེ། བྱིས་པའི་སྐྱེ་བོ་རྣམས་སྒོམ་ལམ་ལ་སྤྲོ་བ་བསྐྱེད་པའི་ཆེད་དུ་འབྲས་བུ་ཆེན་པོ་སྐྱེ་བར་རབ་ཏུ་སྟོན་པ་ཉིད་ཀྱིས་སོ།།སློབ་དཔོན་གྱིས་བདེན་གཉིས་མ་ཕྱེ་བའི་རྩོད་པ་བཀོད་ནས་རྩ་བར་ཕྱེ་བའི་ལན་དུ་བཤད་ལ། འཕགས་པས་ཕྱེད་སྔ་མ་དོན་དམ་ལ་བརྟེན་པའི་རྩོད་པ་བཀོད་ནས་ཕྱི་མས་རྩོད་པ་ཁས་བླངས་ཀུན་རྫོབ་ལ་བརྟེན་པའི་ལན་གསུངས་ཏེ་ཕུགས་ཀྱིས་དགོངས་པ་གཅིག་པར་སྣང་ངོ༌། །འདི་དག་རོང་སྟོན་ཆེན་པོའི་ལེགས་བཤད་ལྟར་བཀོད་པའོ།།ལྔ་པ་སྒོམ་ལམ་གྱི་བྱེད་པ་ལ་གཉིས། བརྒལ་བ་དང༌། ལན་ནོ། །དང་པོ་ལ་གསུམ་ལས། དང་པོ་

( མཚམས་སྦྱར་ ) ནི། འགྲེལ་པ། སྟོང་པ་ཉིད་ཀྱི་མཚན་ཉིད་ཀྱིས་གོམས་པ་ཕུལ་དུ་བྱུང་བ་བྱར་མེད་པ་མ་ཡིན་ནམ། དེའི་ཕྱིར་ཅུང་ཟད་ཀྱང་མི་བྱེད་པ་ཁོ་ནའོ་སྙམ་པའི་སྐྱེ་བོ་བློ་དམན་པའི་ངོར་དོགས་པ་བསུ་བར། འགྲེལ་པའི་སྦྱོར་ཊཱིཀ ཐེག་ཆེན་གྱི་སྒོམ་ལམ་ཆོས་ཅན། སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་ཅུང་ཟད་ཀྱང་མི་བྱེད་པ་ཁོ་ནར་ཐལ། བསྒོམས་སྟོབས་ཀྱིས་གོམས་པ་ཕུལ་དུ་བྱུང་བ་བྱར་མེད་པ་མ་ཡིན་ནམ་སྟེ་ཡིན་པ་དེའི་ཕྱིར། དེར་ཐལ། སྒོམ་པའི་ལམ་ནི་ཟབ་པ་སྟེ། །ཞེས་སོགས་གསུངས་པས་ཁྱོད་སྟོང་པ་ཉིད་ཀྱི་མཚན་ཉིད་ཅན་ཡིན་པ་ཉིད་ཀྱིས་སོ་སྙམ་པའི་སྐྱེ་བོ་བློ་གྲོས་དམན་པ་རྣམས་ཀྱི་ངོར་དོགས་པ་བསུ་བར་འཆད་འགྱུར་གྱི་ཚིགས་བཅད་གཅིག་པུ་གསུངས་སོ།།གཉིས་པ་ ( རྩ་བ་ ) ནི། རྩ་བ། དངོས་པོ་བརྗོད་དུ་མེད་པ་ལ།།ཉམས་པ་དང་ནི་འཕེལ་མི་རུང༌།།སྒོམ་ཞེས་བྱ་བའི་ལམ་གྱིས་ནི།།ཅི་ཞིག་ཉམས་ཤིང་ཅི་ཞིག་འཐོབ།། ༥༦ རྩ་བའི་སྦྱོར་ཊཱིཀ ཐེག་ཆེན་གྱི་སྒོམ་པ་ཞེས་བྱ་བའི་ལམ་གྱིས་ནི་ཆོས་ཅན། སྤང་བྱ་མི་མཐུན་ཕྱོགས་ནི་ཅྀ་ཞིག་ཉམས་ཤིང་གཉེན་པོ་རྣམ་བྱང་གི་ཡོན་ཏན་ནི་ཅི་ཞིག་འཐོབ་སྟེ་སྤང་བྱ་ཉམས་པ་དང་ནི་གཉེན་པོ་འཕེལ་བའི་བྱ་བ་བྱེད་མི་རུང་བར་ཐལ། ཆོས་ཉིད་ཀྱི་ངོ་བོར་གྱུར་པའི་དངོས་པོ་སྒོམ་ལམ་ཁྱོད་ལ་སྤང་གཉེན་དུ་ཡང་བརྗོད་དུ་མེད་ཅིང་སྒོམ་པ་ཕུལ་དུ་ཕྱིན་པར་བྱར་མེད་པས་སོ།།གསུམ་པ་ ( འགྲེལ་པ་ ) ནི། འགྲེལ་པ། ཆོས་ཉིད་ཀྱི་རང་གི་ངོ་བོར་འདོད་པའི་ལམ་གྱི་དངོས་པོ། ངོ་བོ་ཉིད་མེད་པ་ཉིད་ཀྱིས་ཡང་དག་པར་ན་དེ་ཉིད་དང༌། གཞན་ཉིད་དང༌། གཉིས་ཀ་དང༌། གཉིས་ཀ་མ་ཡིན་པ་ཉིད་དུ་བརྗོད་དུ་མེད་པ་ལ་སྒོམ་པ་ཕུལ་དུ་ཕྱིན་པར་བྱར་མེད་པའི་ཕྱིར། མི་མཐུན་པའི་ཕྱོགས་དང་གཉེན་པོ་དག་གོ་རིམ་བཞིན་དུ་འབྲལ་བ་དང་སྐྱེ་བར་མི་རུང་ངོ༌། །དེ་བས་ན་སྒོམ་པ་ཞེས་བྱ་བའི་ལམ་གྱི་མི་མཐུན་པའི་ཕྱོགས་ཀྱི་ངོ་བོ་ནི་ཅི་ཞིག་པོར་རྣམ་པར་བྱང་བ་ནི་ཅི་ཞིག་འཐོབ་སྟེ།

ཅུང་ཟད་ཀྱང་མི་བྱེད་པ་ཉིད་པས་ཉེ་བར་དགོད་པར་མི་བྱ་བ་ཁོ་ནའོ་ཞེ་ན། འགྲེལ་པའི་སྦྱོར་ཊཱིཀ ཆོས་ཉིད་ཀྱི་རང་གི་ངོ་བོར་འདོད་པའི་ཐེག་ཆེན་སྒོམ་ལམ་གྱི་དངོས་པོ་ཆོས་ཅན། གོ་རིམ་བཞིན་དུ་སྤང་བྱ་མི་མཐུན་པའི་ཕྱོགས་དང་འབྲལ་བ་དང་གཉེན་པོ་ཡེ་ཤེས་དག་གོང་འཕེལ་དུ་སྐྱེ་བར་མི་རུང་བར་ཐལ། སྒོམ་པ་གོང་ནས་གོང་དུ་ཕུལ་དུ་ཕྱིན་པར་བྱར་མེད་པའི་ཕྱིར། དེར་ཐལ། ཡང་དག་པར་ན་དེ་ཉིད་དང་གཞན་ཉིད་དང་གཉིས་ཀ་དང་གཉིས་ཀ་མ་ཡིན་པ་ཉིད་དུ་བརྗོད་དུ་མེད་པ་ལའི་ཕྱིར་ཏེ། ངོ་བོ་ཉིད་མེད་པ་ཉིད་ཀྱིས་སོ།།རྒྱུ་མཚན་དེ་བས་ན་ཐེག་ཆེན་གྱི་སྒོམ་པ་ཞེས་བྱ་བའི་ལམ་གྱིས་སྤང་བྱ་མི་མཐུན་པའི་ཕྱོགས་ཀྱི་ངོ་བོ་ནི་ཅི་ཞིག་བོར་གཉེན་པོ་རྣམ་པར་བྱང་བ་ནི་ཅི་ཞིག་འཐོབ་སྟེ་སྤང་གཉེན་ཉམས་འཕེལ་ཅུང་ཟད་ཀྱང་མི་བྱེད་པ་ཉིད་པས་སྤང་བྱའི་གཉེན་པོར་ཉེ་བར་དགོད་པར་མི་བྱ་བ་ཁོ་ནའོའི་ཕྱིར་ཞེ་ན། གཉིས་པ་ལན་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟ་མ་ཡིན་ཏེ། འདི་ལྟར།འགྲེལ་པའི་སྦྱོར་ཊཱིཀ ཁྱོད་ཀྱིས་བཀོད་པའི་སྐྱོན་དེ་ལྟ་བུ་ཡོད་པ་མ་ཡིན་ཏེ། རྒྱུ་མཚན་འདི་ལྟར་རོ། །ཞེས་ཚིགས་བཅད་གཅིག་གསུངས་སོ།།གཉིས་པ་ ( རྩ་བ་ ) ནི། རྩ་བ། བྱང་ཆུབ་ཇི་ལྟ་དེ་བཞིན་དུ།།འདི་ནི་འདོད་པའི་དོན་སྒྲུབ་བྱེད།།བྱང་ཆུབ་དེ་བཞིན་ཉིད་མཚན་ཉིད།།དེ་ཡང་དེ་ཡི་མཚན་ཉིད་བཞེད།། ༥༧ རྩ་བའི་སྦྱོར་ཊཱིཀ ཐེག་ཆེན་གྱི་སྒོམ་ལམ་འདི་ནི་ཆོས་ཅན། དོན་དམ་དུ་འཕེལ་འགྲིབ་མེད་ཀྱང་ཀུན་རྫོབ་ཏུ་སྤང་གཉེན་ཉམས་འཕེལ་སོགས་འདོད་པའི་དོན་སྒྲུབ་པར་བྱེད་པའི་དཔེ་ཡོད་དེ། བླ་མེད་བྱང་ཆུབ་ལ་དོན་དམ་དུ་འཕེལ་འགྲིབ་མེད་ཀྱང་ཀུན་རྫོབ་ཏུ་སེམས་ཅན་གྱི་དོན་བྱེད་པ་ཇི་ལྟ་བ་དེ་བཞིན་དུའི་ཕྱིར། དེ་གཉིས་དཔེ་དོན་མཚུངས་ཏེ། བྱང་ཆུབ་དེ་བཞིན་ཉིད་ཀྱི་མཚན་ཉིད་ཅན་ཡིན་པ་བཞིན་དུ་ཐེག་ཆེན་གྱི་སྒོམ་ལམ་དེ་ཡང་དེ་བཞིན་ཉིད་དེའི་མཚན་ཉིད་ཅན་དུ་བཞེད་པས་སོ།

།ཞེས་ཀུན་རྫོབ་ཀྱི་སྒོ་ནས་ཁྱབ་པ་མ་ངེས་པའི་ལན་འདེབས་པ་འབའ་ཞིག་མཛད་ཀྱང་མདོ་ལས། རབ་འབྱོར་དེ་དེ་བཞིན་ཏེ་བརྗོད་དུ་མེད་པའི་དོན་ལ་འཕེལ་འགྲིབ་མེད་ཅེས་གསུངས་པས་དོན་དམ་དུ་འདོད་ལན་ཡང་བསྟན་ཏོ།།གསུམ་པ་ ( འགྲེལ་པ་ ) ལ། ཀུན་རྫོབ་ཏུ་མ་ངེས་པའི་དང༌། དོན་དམ་དུ་འདོད་ལན་ནོ།།དང་པོ་ལ། དཔེ་འགོད་པ་དང༌། དོན་བསྟན་པ་གཉིས་ལས། དང་པོ་ནི། འགྲེལ་པ། ཇི་ལྟར་ཁྱད་པར་དུ་བྱར་མེད་པའི་དེ་བཞིན་ཉིད་ཀྱི་བྱང་ཆུབ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཆོས་ཀྱི་སྐུ་ལ་སོགས་པའི་རང་བཞིན་གྱི་སངས་རྒྱས་ཀྱི་བདག་པོ་ཙམ་གྱིས། གདུལ་བྱའི་སྐྱེ་བོ་རྣམས་ཀྱི་བསོད་ནམས་དང༌། ཡེ་ཤེས་ཀྱི་རྗེས་སུ་མཐུན་པར་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས། མངོན་པར་འདོད་པའི་དོན་བྱེད་པ་དེ་བཞིན་དུ། འགྲེལ་པའི་སྦྱོར་ཊཱིཀ དོན་དམ་དུ་དེ་བཞིན་ཉིད་ཡིན་ན་སྤང་གཉེན་ཉམས་འཕེལ་མེད་པར་ཐལ་བ་ལ་ཁྱབ་པ་མ་ངེས་པའི་དཔེ་ཡོད་དེ། ཇི་ལྟར་ན་བླ་མེད་བྱང་ཆུབ་དོན་དམ་དུ་དེ་བཞིན་ཉིད་ཀྱི་ངོ་བོ་ཡིན་ཡང༌། ཀུན་རྫོབ་ཏུ་གཟུགས་སྐུ་གཉིས་ཀྱིས་གཞན་དོན་མཛད་པ་ཇི་ལྟ་བ་དེ་བཞིན་དུའི་ཕྱིར། རྐྱེན་གྱིས་ཁྱད་པར་དུ་བྱར་མེད་པའི་དེ་བཞིན་ཉིད་ཀྱི་མཚན་ཉིད་ཅན་གྱི་བྱང་ཆུབ་གཟུང་འཛིན་གྱི་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཆོས་ཀྱི་སྐུ་ལ་སོགས་པའི་རང་བཞིན་གྱི་སངས་རྒྱས་ཀྱི་བདག་པོའི་རྐྱེན་ཙམ་གྱིས་མངོན་པར་འདོད་པའི་དོན་བྱེད་པའི་ཚུལ་ཡོད་དེ། གདུལ་བྱའི་སྐྱེ་བོ་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་ཆེ་ཆུང་གི་རྗེས་སུ་མཐུན་པར་གཟུགས་སྐུ་གཉིས་ཀྱིས་རང་གཞན་གྱི་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་སོ།།གཉིས་པ་ ( དོན་བསྟན་པ་ ) ནི། འགྲེལ་པ། བསྒོམས་པས་བློ་བུར་གྱི་དྲི་མ་དང་བྲལ་བའི་སྒོ་ནས་མངོན་སུམ་དུ་བྱས་པའི་ལམ་དེ་བཞིན་ཉིད་ཀྱི་མཚན་ཉིད་འདི་ཡང་ཀུན་རྫོབ་ཏུ་མངོན་པར་འདོད་པའི་དོན་གྱི་བྱ་བ་བྱེད་དོ།།

འགྲེལ་པའི་སྦྱོར་ཊཱིཀ བསྒོམས་པས་བློ་བུར་གྱི་དྲི་མ་དང་བྲལ་བའི་སྒོ་ནས་མངོན་སུམ་དུ་བྱས་པའི་ཐེག་ཆེན་གྱི་སྒོམ་ལམ་འདི་ཆོས་ཅན། དོན་དམ་པར་དེ་བཞིན་ཉིད་ཀྱི་མཚན་ཉིད་ཡིན་ཡང་ཀུན་རྫོབ་ཏུ་མངོན་པར་འདོད་པའི་དོན་སྤང་བྱ་ཉམས་པ་དང་གཉེན་པོ་རིམ་གྱིས་འཕེལ་བའི་བྱ་བ་བྱེད་དོ་སྟེ། བཀོད་མ་ཐག་པའི་དཔེ་དེ་ཇི་ལྟ་བ་དེ་བཞིན་དུའི་ཕྱིར། གཉིས་པ་དོན་དམ་དུ་འདོད་ལན་ནི། འགྲེལ་པ། དོན་དམ་པར་ནི་ཉམས་པ་དང་འཕེལ་བ་དགག་པའི་ཚུལ་དུ་བཞེད་པས་དེའི་ཚེ་སྦྱོར་བ་མེད་པ་ཉིད་སྦྱོར་བ་ཡིན་པའི་ཕྱིར་ཉེས་པ་མེད་དོ།།འགྲེལ་པའི་སྦྱོར་ཊཱིཀ དོན་དམ་གྱི་དབང་དུ་བྱས་པ་དེའི་ཚེ་ཡུལ་གང་ལ་ཡང་སྦྱོར་བ་མེད་པ་ཉིད་ཡང་དག་པར་སྦྱོར་བ་ཡིན་པའི་ཕྱིར་ན་འདོད་ལན་ཁོ་ན་ཡིན་ཏེ། དོན་དམ་པར་ནི་སྤང་བྱ་ཉམས་པ་དང་གཉེན་པོ་འཕེལ་བ་གང་ཡང་མེད་དོ་ཞེས་ཉམས་འཕེལ་དགག་པའི་ཚུལ་དུ་བཞེད་པས་སོ། །དེས་ན་བརྒལ་བ་བཀོད་པ་དེའི་ཉེས་པས་གོས་པ་མེད་དོ།།དྲུག་པ་འབྲས་བུ་ལ་རྩོད་པ་དགོད་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟ་ཡིན་ན་ཡང༌། ཀུན་རྫོབ་ཏུ་ཡང་དོན་བྱེད་པར་མི་རུང་ངོ་སྙམ་པའི་དོགས་པ་བསུ་བར།འགྲེལ་པའི་སྦྱོར་ཊཱིཀ སེམས་ནི་སྔ་མས་སོགས་རྐང་པ་གཉིས་གསུངས་པ་ཆོས་ཅན། དགོས་པ་ཡོད་དེ། བདེན་གཉིས་ཀྱི་སྒོ་ནས་ལན་བཏབ་པ་དེ་ལྟ་ཡིན་ན་ཡང་ཀུན་རྫོབ་ཏུ་ཡང་དོན་བྱེད་པར་མི་རུང་ངོ་སྙམ་པའི་དོགས་པ་བསུ་བར་མཛད་པས་སོ།།གཉིས་པ་ ( རྩ་བ་ ) ནི། རྩ་བ། སེམས་ནི་སྔ་མས་བྱང་ཆུབ་པར།།རིགས་མིན་ཕྱི་མས་ཀྱང་ནི་མིན།། རྩ་བའི་སྦྱོར་ཊཱིཀ བྱང་སེམས་སྒོམ་ལམ་པའི་སེམས་བསྐྱེད་ནི་ཆོས་ཅན། ཀུན་རྫོབ་ཏུ་མངོན་པར་འདོད་པའི་དོན་སྒྲུབ་བྱེད་ཀྱི་བྱང་ཆུབ་ཐོབ་བྱེད་མ་ཡིན་པར་ཐལ། ཁྱོད་སྐད་ཅིག་སྔ་མས་ཀྱང་བྱང་ཆུབ་བསྐྱེད་པར་རིགས་པ་མ་ཡིན་ལ་ཕྱི་མས་ཀྱང་དེ་བསྐྱེད་པ་མ་ཡིན་ཞིང་སྐད་ཅིག་སྔ་ཕྱི་དུ་མ་ཚོགས་པ་ཡང་མི་སྲིད་པས་སོ།།གསུམ་པ་

( འགྲེལ་པ་ ) ནི། འགྲེལ་པ། སྔ་ཕྱིར་གྱུར་པའི་སེམས་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པའི་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་དོན་མཐའ་དག་མི་སྣང་བའི་ཕྱིར། རེ་རེས་བྱང་ཆུབ་པར་ནི་རིགས་པ་མ་ཡིན་ནོ།།འགྲེལ་པའི་སྦྱོར་ཊཱིཀ རྒྱུ་མཚན་ཇི་ལྟར་ན་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་ཇི་ལྟར་དོན་བྱེད་དེ་མི་བྱེད་པར་ཐལ། མཐའ་གསུམ་དུ་བརྟགས་ན་མི་འཐད་པ་དེ་ལྟ་བས་ནའི་ཕྱིར། མཐའ་གསུམ་དུ་བརྟག་ཚུལ་ཇི་ལྟར་ཞེ་ན། སེམས་བསྐྱེད་སྐད་ཅིག་སྔ་མ་དང་ཕྱི་མ་གང་རུང་རེ་རེས་བྱང་ཆུབ་ཐོབ་པར་ནི་རིགས་པ་མ་ཡིན་ནོ་སྟེ། སྐད་ཅིག་སྔ་ཕྱིར་གྱུར་པའི་སེམས་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པའི་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མངོན་རྟོགས་བརྒྱད་ཀྱི་དོན་མཐའ་དག་མི་སྣང་བ་གང་ཞིག །རྒྱུ་རྐྱེན་མཐའ་དག་མ་ཚོགས་པར་འབྲས་བུ་བསྐྱེད་པ་མེད་པ་དེའི་ཕྱིར། འདི་གཉིས་རྩ་བས་དངོས་སུ་བསྟན་ཞིང༌། རྩ་ཚིག་གི་སྒྲས་བསྡུས་པ་གཉིས་ལས། དང་པོ་ནི། འགྲེལ་པ། འདོད་པའི་དོན་སྒྲུབ་པར་བྱེད་པ་སྣང་བའི་སེམས་ཅིག་ཅར་བྱུང་བ་མང་པོ་ཉིད་ཀྱིས་ཀྱང་མ་ཡིན་ཏེ། སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ་ཞེས་འབྱུང་བས་མི་སྲིད་པའི་ཕྱིར་རོ།།འགྲེལ་པའི་སྦྱོར་ཊཱིཀ འདོད་པའི་དོན་སྒྲུབ་པར་བྱེད་པ་སྣང་བའི་སེམས་ཅིག་ཅར་འབྱུང་བ་མང་པོ་ཚོགས་པ་ཉིད་ཀྱིས་ཀྱང་བྱང་ཆུབ་བསྐྱེད་པ་མ་ཡིན་ཏེ། སེམས་རིགས་མི་མཐུན་དུ་མ་ཅིག་ཅར་དུ་འབྱུང་བ་མི་སྲིད་པའི་ཕྱིར་རོ་སྟེ། སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ་ཞེས་འབྱུང་བས་སོ།།གཉིས་པ་ནི། འགྲེལ་པ། བླ་ན་མེད་པའི་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པ་དྲན་པ་ཉེ་བར་བཞག་པ་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་རྟོགས་པར་འགྱུར་བའི་རང་གི་ངོ་བོ་རིམ་གྱིས་འབྱུང་བ་སེམས་བྱུང་བ་སྔ་ཕྱིར་གྱུར་བ་མང་པོ་ཉིད་ཀྱང་མ་ཡིན་ཏེ།

དེ་བྱུང་མ་ཐག་ཏུ་རྗེས་སུ་འགྲོ་བ་མེད་པ་ཉིད་དུ་འཇིག་པས་ན་ཕན་ཚུན་འབྲེལ་བ་མེད་པའི་ཕྱིར་རོ།། འགྲེལ་པའི་སྦྱོར་ཊཱིཀ བླ་ན་མེད་པའི་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པ་དྲན་པ་ཉེ་བར་གཞག་པ་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་རྟོགས་པར་འགྱུར་བའི་རང་གི་ངོ་བོ་རིམ་གྱིས་འབྱུང་བ་སེམས་བྱུང་བ་སྔ་ཕྱིར་གྱུར་པ་མང་པོ་ཉིད་ཀྱིས་ཀྱང་བསྐྱེད་པ་མ་ཡིན་ཏེ། སེམས་ཕྱི་མ་དེ་བྱུང་མ་ཐག་ཏུ་སྔ་ཕྱི་རྗེས་སུ་འགྲོ་བ་མེད་པ་སྐད་ཅིག་མ་ཉིད་དུ་འཇིག་པས་ན་སྔ་ཕྱི་ཕན་ཚུན་འབྲེལ་བ་མེད་པའི་ཕྱིར་རོ།།བདུན་པ་ལན་དཔེ་དང་བཅས་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་བས་ན་ཇི་ལྟར་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་དོན་བྱེད་ཅེ་ན། དེ་ནི་ཡང་དག་མ་ཡིན་པས། འགྲེལ་པའི་སྦྱོར་ཊཱིཀ དེ་ལྟར་བཀོད་པའི་རྩོད་པ་དེ་ནི་ཆོས་ཅན། ཡང་དག་པ་མ་ཡིན་ཏེ། ལྡོག་བྱེད་ཀྱི་རིགས་པ་དཔེ་དང་བཅས་པས་ལོག་རྟོག་དེ་གཞོམ་ནུས་པས་སོ།།གཉིས་པ་ ( རྩ་བ་ ) ནི། རྩ་བ། མར་མེའི་དཔེ་ཡི་ཚུལ་གྱིས་ནི།།ཟབ་མོའི་ཆོས་ཉིད་རྣམ་པ་བརྒྱད།། ༥༨ རྩ་བའི་སྦྱོར་ཊཱིཀ མར་མེའི་སྐད་ཅིག་སྔ་ཕྱི་ཕན་ཚུན་ལྟོས་ནས་སྡོང་བུ་སྲེག་པའི་དཔེས་མཚོན་པའི་ཚུལ་གྱིས་ནི་ཐེག་ཆེན་གྱི་སྒོམ་ལམ་སྐད་ཅིག་སྔ་ཕྱི་རྣམས་ལྟོས་ནས་བླ་མེད་བྱང་ཆུབ་འཐོབ་པར་བཤད་པ་ཆོས་ཅན། དགོས་པ་ཡོད་དེ། ཟབ་མོའི་ཆོས་ཉིད་རྣམ་པ་བརྒྱད་ཡུལ་དང་བཅས་པ་ཕྱིར་མི་ལྡོག་པའི་རྟགས་སུ་ཤེས་པའི་ཆེད་ཡོད་པའི་ཕྱིར། གསུམ་པ་ ( འགྲེལ་པ་ ) ལ། དཔེ་སྒྲུབ་པ། དཔེ་དོན་སྦྱར་བ། གཞན་ཡང་མཚོན་ཚུལ་དང་གསུམ་ལས། དང་པོ་ལའང་གསུམ། མ་ལྟོས་པར་མི་སྲེག་པ། ལྟོས་ནས་སྲེག་པ། དོན་བསྡུ་བའོ། །དང་པོ་ནི། འགྲེལ་པ། ཇི་ལྟར་མེ་ལྕེ་དང་སྙིང་པོ་ཕྲད་པའི་སྐད་ཅིག་མ་དང་པོ་ལ། རང་གི་རྒྱུས་ཕན་ཚུན་གྱི་སྒོ་ནས་དུས་མཉམ་དུ་ཕྲད་པ་བསྐྱེད་པས་ཁྱད་པར་ཅན་དུ་མ་བྱས་པའི་ཕྱིར།

སྐད་ཅིག་མ་གཉིས་པ་མེད་པར་རྒྱུ་དང་འབྲས་བུའི་མཚན་ཉིད་སྲེག་པར་བྱེད་པ་དང༌། བསྲེག་པར་བྱ་བ་མེད་ལ། དེ་བཞིན་དུ་མེ་ལྕེ་དང་སྙིང་པོ་ཁྱད་པར་ཅན་སྐྱེ་བ་སྐད་ཅིག་མ་གཉིས་པ་ལ་ཡང༌། རྟག་ཏུ་ཡོད་པ་ལ་སོགས་པར་ཐལ་བར་འགྱུར་བས་སྐད་ཅིག་མ་དང་པོ་མེད་པར། ཀུན་རྫོབ་ཏུ་ཡང་འབྱུང་བ་མེད་པའི་ཕྱིར། རྒྱུ་དང་འབྲས་བུའི་མཚན་ཉིད་སྲེག་པར་བྱེད་པ་དང༌། བསྲེག་པར་བྱ་བ་མེད་དོ།།འགྲེལ་པའི་སྦྱོར་ཊཱིཀ སྐད་ཅིག་དང་པོས་ལྟོས་མེད་དུ་མི་སྲེག་པའི་རྒྱུ་མཚན་ཇི་ལྟར་ཞེ་ན། མེ་ལྕེ་དང་སྡོང་བུའི་སྙིང་པོ་ཕྲད་པའི་མར་མེ་སྐད་ཅིག་མ་དང་པོ་ཆོས་ཅན། མེ་ལྕེའི་སྐད་ཅིག་མ་གཉིས་པ་མེད་པར་རྒྱུའི་མཚན་ཉིད་སྡོང་བུ་སྲེག་པར་བྱེད་པ་དང་འབྲས་བུའི་མཚན་ཉིད་བསྲེག་པར་བྱ་བ་སྡོང་བུ་ཚིག་པ་མེད་དེ། རང་གི་རྒྱུས་ཕན་ཚུན་གྱི་སྒོ་ནས་སྡོང་བུ་དང་མེ་ལྕེ་དུས་མཉམ་པར་ཕྲད་པ་ཙམ་དུ་བསྐྱེད་པ་ཡིན་གྱི་སྡོང་བུ་སྲེག་ནུས་ཀྱི་ནུས་པ་ཁྱད་པར་ཅན་དུ་མ་བྱས་པའི་ཕྱིར། སྔ་མས་ཕྱི་མ་ལ་མ་ལྟོས་པར་མི་སྲེག་པ་དེ་བཞིན་དུ་མེ་ལྕེ་དང་སྡོང་བུའི་སྙིང་པོ་བསྲེག་བྱ་སྲེག་བྱེད་ཁྱད་པར་ཅན་སྐྱེ་བའི་སྐད་ཅིག་མ་གཉིས་པ་ལ་ཡང་ཆོས་ཅན། སྐད་ཅིག་མ་དང་པོ་ལ་ལྟོས་པ་མེད་པར་རྒྱུའི་མཚན་ཉིད་སྲེག་པར་བྱེད་པ་མེ་ལྕེ་དང་འབྲས་བུའི་མཚན་ཉིད་བསྲེག་པར་བྱ་བ་སྡོང་བུ་ཚིག་པ་མེད་དོ་སྟེ། སྐད་ཅིག་དང་པོ་ལ་མ་ལྟོས་པར་ཀུན་རྫོབ་ཏུ་ཡང་དེ་དག་འབྱུང་བ་མེད་པའི་ཕྱིར། གལ་ཏེ་ཡོད་ན་རྟག་ཏུ་ཡོད་པའམ་མེད་པ་ལ་སོགས་པར་ཐལ་བར་འགྱུར་བས་སོ།།གཉིས་པ་ ( ལྟོས་ནས་སྲེག་པ་ ) ནི། འགྲེལ་པ། གང་གི་ཕྱིར་དེ་ལྟར་ཡིན་པ་དེའི་ཕྱིར་གང་གི་ཚེ་རྐྱེན་ཉིད་འདི་པ་ཙམ་གྱི་བདག་ཉིད་ཀྱི་རྟེན་ཅིང་འབྲེལ་པར་འབྱུང་བའི་ཆོས་ཉིད་ཀྱིས་མ་བརྟགས་གཅིག་པུར་ཉམས་དགའ་བ་ཉིད་དུ་རྒྱུུ་དང་འབྲས་བུ་འབྲེལ་བའི་སྟོབས་ཀྱིས་གཉིས་ཀ་ཕྲད་པའི་ཁྱད་པར་ཅན་གྱི་སྐད་ཅིག་དང་པོ་ལ་ལྟོས་ནས།

དེས་བྱས་པ་མཐུ་ཕུལ་དུ་ཕྱིན་པ་དང་ལྡན་པའི་ཁྱད་པར་ཅན་སྐད་ཅིག་མ་གཉིས་པ་ལ་སོགས་པ་ཡོད་ན། དེའི་ཚེ་རྒྱུ་མེད་པར་ཞིག་ཀྱང་རྒྱུ་དང་འབྲས་བུ་དག་གོ་རིམ་བཞིན་དུ་དུས་མཉམ་དུ་སྐྱེ་བ་དང་འཇིག་པར་དམིགས་པས། སྲེག་པར་བྱེད་པ་དང་བསྲེག་པར་བྱ་བ་ཡོད་དོ།།འགྲེལ་པའི་སྦྱོར་ཊཱིཀ རྒྱུ་མཚན་གང་གི་ཕྱིར་ན་སྐད་ཅིག་སྔ་ཕྱི་ལྟོས་མེད་དུ་བསྲེག་བྱ་སྲེག་བྱེད་མི་འཐད་པ་དེ་ལྟ་ཡིན་པ་དེའི་ཕྱིར་ཕན་ཚུན་ལྟོས་ནས་སྲེག་པར་བྱེད་པ་དང་བསྲེག་པར་བྱ་བ་ཡོད་དོ་སྟེ། སྲེག་བྱེད་མེ་ལྕེ་དང་བསྲེག་བྱ་སྡོང་བུ་གཉིས་ཀ་ཕྲད་པའི་ཁྱད་པར་ཅན་གྱི་དུས་སྐད་ཅིག་མ་དང་པོ་ལ་ལྟོས་ནས་དེས་བྱས་པའི་སྙིང་པོ་སྲེག་པ་ལ་མཐུ་ཕུལ་དུ་ཕྱིན་པ་དང་ལྡན་པའི་ནུས་པ་ཁྱད་པར་ཅན་མར་མེའི་སྐད་ཅིག་མ་གཉིས་པ་ལ་སོགས་པ་ཡོད་ན་དེའི་ཚེ་སྐད་ཅིག་ཕྱི་མའི་དུས་སུ་སྔ་མ་རྣམས་རྒྱུ་དོན་གཞན་མེད་པར་རང་གི་ངང་གིས་ཞིག་ཀྱང་རྒྱུ་མེ་ལྕེ་སྐད་ཅིག་ཐ་མ་སྐྱེ་བ་དང་འབྲས་བུ་སྡོང་བུ་རྫོགས་པར་ཚིག་ནས་འཇིག་པ་དག་དུས་མཉམ་དུ་དམིགས་པས་སོ།།གཞན་དག་རྒྱུ་འབྲས་དང་སྐྱེ་འཇིག་གོ་རིམ་བཞིན་དུ་ཞེས་འཆད་པ་མི་འཐད་དེ། སྔ་མ་ལ་ལྟོས་ནས་ཕྱི་མ་གོ་རིམ་བཞིན་དུ་འབྱུང་ཞེས་པའི་དོན་ཅན་ཡིན་པས་སོ།།ཇི་ལྟར་སྔ་མ་ལ་ལྟོས་ནས་ཕྱི་མ་གོ་རིམ་བཞིན་དུ་འབྱུང་ཞེ་ན། འབྱུང་སྟེ་མ་བརྟགས་གཅིག་བུར་ཉམས་དགའ་བ་ཉིད་དུ་སྔ་ཕྱི་རྒྱུ་དང་འབྲས་བུར་འབྲེལ་བ་གྲུབ་པའི་སྟོབས་ཀྱིས་སོ།།ཇི་ལྟར་རྒྱུ་འབྲས་སུ་གྲུབ་ཅེ་ན། གྲུབ་སྟེ་གང་གི་ཚེ་རྐྱེན་ཉིད་འདི་པ་ཙམ་གྱི་བདག་ཉིད་ཀྱི་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་གྲུབ་པས་སོ།།གསུམ་པ་དོན་བསྡུ་ནི། འགྲེལ་པ། 

དེ་བས་ན་སྐད་ཅིག་མ་དང་པོས་ཀྱང་སྐད་ཅིག་མ་གཉིས་པ་ལ་མ་ལྟོས་པར་སྙིང་པོ་མ་བསྲེགས་ལ། སྐད་ཅིག་མ་གཉིས་པས་ཀྱང་མེ་ལྕེའི་སྐད་ཅིག་མ་དང་པོ་ལ་མ་ལྟོས་པར་སྙིང་པོ་མ་བསྲེགས་པ་ཞེས་བྱ་བ། འགྲེལ་པའི་སྦྱོར་ཊཱིཀ སྐད་ཅིག་མ་དང་པོས་ཀྱང་མེ་ལྕེའི་སྐད་ཅིག་མ་གཉིས་པ་ལ་མ་ལྟོས་པར་སྡོང་བུའི་སྙིང་པོ་མ་བསྲེགས་ལ་སྐད་ཅིག་མ་གཉིས་པས་ཀྱང་མེ་ལྕེའི་སྐད་ཅིག་མ་དང་པོ་ལ་མ་ལྟོས་པར་སྡོང་བུའི་སྙིང་པོ་མ་བསྲེགས་པ་ཞེས་བྱ་བ་འདི་གྲུབ་སྟེ། རྒྱུ་མཚན་སྔར་བཤད་པ་དེ་ལྟ་བས་ནའི་ཕྱིར། གཉིས་པ་དཔེ་དོན་སྦྱར་བ་ནི། འགྲེལ་པ། མར་མེའི་དཔེའི་ཚུལ་སྐད་ཅིག་མ་སྔ་ཕྱིར་གྱུར་པ་གཉིས་ཡུལ་གཅིག་ལ་ཉེ་བར་སྦྱོར་བ་ཤེས་པར་བྱེད་པ་ལྷུར་ལེན་པས། སྐད་ཅིག་མ་སྔ་མ་བཞིན་དུུ་བྱང་ཆུབ་སྒྲུབ་པར་བྱེད་པ་དངོས་པོ་ཚད་ཡོད་པ་ཞིག་སྣང་བའི་རྣམ་པར་ཤེས་པ་སྔ་མ་ལ་བརྟེན་ནས། དེ་ལ་སྣང་བའི་དོན་གྱིས་དབེན་པ་ལྷག་པ་ཁྱད་པར་དུ་འཕགས་པའི་དོན་སྣང་བའི་རྣམ་པར་ཤེས་པ་ཕྱི་མ་སྐྱེ་བས་བྱང་ཆུབ་འཐོབ་པར་རིགས་སོ།།འགྲེལ་པའི་སྦྱོར་ཊཱིཀ སེམས་བསྐྱེད་སྔ་ཕྱི་རིམ་ཅན་དུ་འབྱུང་བ་ཕན་ཚུན་ལྟོས་ནས་བྱང་ཆུབ་འཐོབ་རིགས་ཏེ། མེ་ལྕེའི་སྐད་ཅིག་མ་སྔ་མ་བཞིན་དུ་དྲན་ཉེ་སོགས་བྱང་ཆུབ་སྒྲུབ་པར་བྱེད་པའི་དངོས་པོ་ཚད་ཡོད་པ་ཞིག་སྣང་བའི་རྣམ་པར་ཤེས་པ་ཐེག་ཆེན་གྱི་སྒོམ་ལམ་སྔ་མ་ལ་བརྟེན་ནས་སྔ་མ་དེ་ལ་སྣང་བའི་དོན་གྱིས་དབེན་པ་སྔ་མ་ལས་ལྷག་པར་ཁྱད་པར་དུ་འཕགས་པའི་དོན་སྣང་བའི་རྣམ་པར་ཤེས་པ་ཐེག་ཆེན་གྱི་སྒོམ་ལམ་ཕྱི་མ་སྐྱེ་བའི་རིམ་པས་བྱང་ཆུབ་འཐོབ་པར་རིགས་པས་སོ།།འདི་ཇི་ལྟར་ཤེས་སྙམ་ན། མར་མེའི་དཔེས་བསྟན་ཏེ། མར་མེའི་དཔེའི་ཚུལ་གྱིས་སེམས་བསྐྱེད་སྐད་ཅིག་མ་སྔ་ཕྱིར་གྱུར་པ་གཉིས་ལྟོས་ནས་ཡུལ་བྱང་ཆུབ་གཅིག་བསྐྱེད་པ་ལ་ཕན་པ་ཉེ་བར་སྦྱོར་བར་ཤེས་པར་བྱེད་པ་ལྷུར་ལེན་པས་སོ།།གསུམ་པ་གཞན་ཡང་མཚོན་ཚུལ་ནི།

འགྲེལ་པ། ཇི་སྐད་སྨོས་པའི་དཔེ་ཁོ་ནས་ཟབ་མོའི་ཆོས་ཉིད་རྣམ་པ་བརྒྱད་ཀྱང་ཁོང་དུ་ཆུད་པར་བྱ་བ་ཡིན་པས། འགྲེལ་པའི་སྦྱོར་ཊཱིཀ གོང་དུ་ཇི་སྐད་སྨོས་པའི་མར་མེའི་དཔེ་ཆོས་ཅན། ཁྱོད་ཁོ་ནས་གཞན་ཡང་མཚོན་ཏེ། འཆད་པར་འགྱུར་བའི་ཟབ་མོའི་ཆོས་ཉིད་རྣམ་པ་བརྒྱད་ཡུལ་དང་བཅས་པ་ཡང་ཁྱོད་ལ་བརྟེན་ནས་མི་འགལ་བར་ཁོང་དུ་ཆུད་པར་བྱ་བ་ཡིན་པས་སོ།།བརྒྱད་པ་ཟབ་མོ་བརྒྱད་ཀྱི་རྟགས་ཉིད་བསྟན་པ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། སྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་ཕྱིར་མི་ལྡོག་པ་རྣམས་ཀྱི་མཚན་ཉིད་བརྗོད་པའི་ཕྱིར། ཟབ་མོ་རྣམ་པ་བརྒྱད་ཡུལ་གང་ལ་ཡིན་ཞེ་ན།འགྲེལ་པའི་སྦྱོར་ཊཱིཀ ཟབ་མོ་རྣམ་པ་བརྒྱད་གང་ལ་ཡོད་པའི་ཡུལ་དང་བཅས་པ་བསྟན་པ་ཆོས་ཅན། དགོས་པ་ཡོད་དེ། སྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་མཚན་ཉིད་གང་ཡིན་ཞེ་ན། དེ་བརྗོད་པའི་ཆེད་ཡོད་པའི་ཕྱིར། གཉིས་པ་ ( རྩ་བ་ ) ནི། རྩ་བ། སྐྱེ་བ་དང་ནི་འགག་པ་དང༌།།དེ་བཞིན་ཉིད་དང་ཤེས་བྱ་དང༌།།ཤེས་དང་སྤྱོད་དང་གཉིས་མེད་དང༌།།ཐབས་མཁས་པ་ལ་ཟབ་པ་ཉིད།། ༥༩རྩ་བའི་སྦྱོར་ཊཱིཀ འདིར་བསྟན་ཟབ་མོའི་རྟགས་ཆོས་ཅན། དབྱེ་ན་བརྒྱད་ཡོད་དེ། སྐྱེ་བ་ཟབ་པ་ཉིད་དང་ནི། འགག་པ་ཟབ་པ་དང༌། དེ་བཞིན་ཉིད་ཟབ་པ་དང༌། ཤེས་བྱ་ཟབ་པ་དང༌། ཤེས་པ་ཟབ་པ་དང༌། སྤྱོད་པ་ཟབ་པ་དང༌། གཉིས་སུ་མེད་པ་ཟབ་པ་དང༌། ཐབས་མཁས་པ་ལ་ཟབ་པ་ཉིད་རྣམས་སུ་ཡོད་པས་སོ།།བརྒྱད་པོ་དེ་ཡང་བསྡུ་ན་བཞིར་འདུ་སྟེ། ཡུལ། ལམ། སྤང་བྱ། ཉམས་ལེན་ཟབ་པ་རྣམས་སུ་འདུ་བས་སོ། །བཞི་པ་ལ་སྤྱོད་པའི་ངོ་བོ་དང༌། རྣམ་པ་དང༌། ཁྱད་པར་དང་གསུམ་མོ།། གསུམ་པ་ ( འགྲེལ་པ་ ) ལ་ཟབ་པའི་དབྱེ་བ་དང༌། ཟབ་པའི་ཚུལ་གཉིས་ལས། དང་པོ་ནི། འགྲེལ་པ། སྐད་ཅིག་སྔ་མ་དང་ཕྱི་མ་དག་གིས་ཀྱང་མ་ཡིན། ངོ་བོ་ཉིད་མེད་པས་ཀྱང་མ་ཡིན་ལ། སྒོམ་པས་རྟོགས་པར་བྱ་བའི་དོན་ཁྱད་པར་དུ་འཕགས་པ་བསྐྱེད་དོ་ཞེས་བྱ་བ་རྟེན་ཅིང་འབྲེལ་བར་འབྱུང་བ་དང༌།

དངོས་པོ་ཐམས་ཅད་བྱུང་བ་ཉིད་ནས་རང་བཞིན་གྱིས་ངོ་བོ་ཉིད་མེད་ལ་ཀུན་རྫོབ་ཏུ་ཡང་འགག་གོ་ཞེས་བྱ་བ་འགག་པ་དང༌། གནས་སྐབས་ཐམས་ཅད་དུ་དེ་བཞིན་ཉིད་གོམས་ཀྱང་དེ་མངོན་དུ་མི་བྱེད་ཅེས་བྱ་བ་དེ་བཞིན་ཉིད་དང༌། དེ་བཞིན་ཉིད་ཀྱི་རང་བཞིན་གྱི་ཆོས་ཐམས་ཅད་ལ་སྦྱིན་པ་ལ་སོགས་པ་རྣམ་པ་དུ་མ་རྗེས་སུ་སྒྲུབ་པ་ཞེས་བྱ་བ་ཤེས་བྱ་དང༌། དེ་བཞིན་ཉིད་ཀྱི་ངོ་བོ་ཉིད་ཀྱིས་མཐོང་བ་མེད་པ་ཉིད་མཐོང་བ་ཡིན་ནོ་ཞེས་བྱ་བ་ཤེས་པ་དང༌། ཆོས་ཉིད་ཀྱིས་ཐམས་ཅད་ལ་སྤྱོད་པ་མེད་པ་ཉིད་སྤྱོད་པའོ་ཞེས་བྱ་བ་སྤྱོད་པ་དང༌། གཉིས་སུ་མེད་པའི་ངོ་བོ་ཉིད་དུ་ཐམས་ཅད་སྒྲུབ་བོ་ཞེས་བྱ་བ་གཉིས་སུ་མེད་པ་དང༌། ཚོགས་ཐམས་ཅད་ཡོངས་སུ་རྫོགས་པ་ལ་དེའི་འབྲས་བུ་སངས་རྒྱས་ཉིད་མི་ཐོབ་ཞེས་བྱ་བ་ཐབས་ལ་མཁས་པ་སྟེ། འགྲེལ་པའི་སྦྱོར་ཊཱིཀ ཐེག་ཆེན་གྱི་སྒོམ་ལམ་ཆོས་ཅན། རྟེན་ཅིང་འབྲེལ་བར་འབྱུང་བ་ལ་ཡོད་པའི་ཟབ་པ་དང་ལྡན་ཏེ། སེམས་སྐད་ཅིག་སྔ་མ་དང་ཕྱི་མ་དག་གིས་ཀྱང་ལྟོས་མེད་དུ་བསྐྱེད་པ་མ་ཡིན་རྒྱུའི་ངོ་བོ་ཉིད་མེད་པས་ཀྱང་བསྐྱེད་པ་མ་ཡིན་ལ་ཐ་སྙད་དུ་སྒོམ་པས་རྟོགས་པར་བྱ་བའི་དོན་ཁྱད་པར་དུ་འཕགས་པ་བསྐྱེད་དོ་ཞེས་བྱ་བ་ཡིན་པས་སོ།།ཆོས་ཅན། རྟེན་འབྲེལ་ལ་ཡོད་པའི་འགག་པ་ཟབ་པ་དང་ལྡན་ཏེ། དངོས་པོ་ཐམས་ཅད་རྒྱུ་ལས་བྱུང་བ་ཉིད་ནས་དོན་དམ་དུ་རང་བཞིན་གྱིས་ངོ་བོ་ཉིད་མེད་ལ་ཀུན་རྫོབ་ཏུ་ཡང་འགག་གོ་ཞེས་བྱ་བ་ཡིན་པས་སོ། །ཆོས་ཅན། །དེ་བཞིན་ཉིད་ལ་ཡོད་པའི་ཟབ་པ་དང་ལྡན་ཏེ། སློབ་ལམ་གྱི་གནས་སྐབས་ཐམས་ཅད་དུ་དེ་བཞིན་ཉིད་ལ་ཤེས་རབ་ཀྱིས་གོམས་པར་བྱས་ཀྱང་དེ་མངོན་སུམ་དུ་མི་བྱེད་པ་ཞེས་བྱ་བ་ཡིན་པས་སོ། །ཆོས་ཅན། ཤེས་བྱ་ལ་ཡོད་པའི་ཟབ་པ་དང་ལྡན་ཏེ། དོན་དམ་པར་དེ་བཞིན་ཉིད་ཀྱི་རང་བཞིན་གྱིས་ཆོས་ཐམས་ཅད་ལ་སྒྲུབ་ཏུ་མེད་ཀྱང་ཀུན་རྫོབ་ཏུ་སྦྱིན་པ་ལ་སོགས་པ་རྣམ་པ་དུ་མ་རྗེས་སུ་སྒྲུབ་པ་ཞེས་བྱ་བ་ཡིན་པས་སོ།

།ཆོས་ཅན། ཤེས་པ་ལ་ཡོད་པའི་ཟབ་པ་དང་ལྡན་ཏེ། མཐོང་བ་དེ་བཞིན་ཉིད་ཀྱི་ངོ་བོ་ཉིད་ཀྱིས་ཅིར་ཡང་མཐོང་བ་མེད་པ་ཉིད་དོན་དམ་པ་མཐོང་བ་ཡིན་ནོ་ཞེས་བྱ་བ་ཡིན་པས་སོ།།ཆོས་ཅན། སྤྱོད་པ་ལ་ཡོད་པའི་ཟབ་པ་དང་ལྡན་ཏེ། ཆོས་ཉིད་ཀྱི་སྒོ་ནས་ཆོས་ཐམས་ཅད་ལ་སྤྱོད་པ་མེད་པ་ཉིད་ཀྱི་ཚུལ་དུ་སྦྱིན་སོགས་ལ་སྤྱོད་པ་ཞེས་བྱ་བ་ཡིན་པས་སོ། །ཆོས་ཅན། གཉིས་སུ་མེད་པ་ལ་ཡོད་པའི་ཟབ་པ་དང་ལྡན་ཏེ། མཚན་མ་ཡོད་མེད་གཉིས་སུ་མེད་པའི་ངོ་བོ་ཉིད་དུ་སྦྱིན་སོགས་ཐམས་ཅད་སྒྲུབ་བོ་ཞེས་བྱ་བ་ཡིན་པས་སོ། །ཆོས་ཅན། ཐབས་ལ་མཁས་པ་ལ་ཡོད་པའི་ཟབ་པ་དང་ལྡན་ཏེ། ཀུན་རྫོབ་ཏུ་ཚོགས་གཉིས་པོ་ཐམས་ཅད་ཡོངས་སུ་རྫོགས་པ་ལ་དོན་དམ་དུ་དེའི་འབྲས་བུ་སངས་རྒྱས་ཉིད་མི་ཐོབ་པ་ཞེས་བྱ་བ་ཡིན་པས་སོ།།གཉིས་པ་ཟབ་པའི་ཚུལ་ནི། འགྲེལ་པ། བསམ་གྱིས་མི་ཁྱབ་པའི་རྣམ་པར་ཐར་པ་ཐོབ་པའི་སྒོ་ནས་ཕན་ཚུན་འགལ་བའི་དོན་སྒྲུབ་པས་ཟབ་པ་ཉིད་ཡིན་ནོ།།འགྲེལ་པའི་སྦྱོར་ཊཱིཀ ཇི་སྐད་བཤད་པའི་བརྒྱད་པོ་དེ་རྣམས་ཆོས་ཅན། ཟབ་པ་ཉིད་ཡིན་ནོ་སྟེ། རྟོག་གེའི་བློས་བསམ་གྱིས་མི་ཁྱབ་པའི་རྣམ་པར་ཐར་པ་ཐོབ་པའི་སྒོ་ནས་མཐར་འཛིན་ཅན་གྱི་ངོར་ཕན་ཚུན་འགལ་བ་ལྟར་སྣང་བའི་དོན་མི་འགལ་བར་སྒྲུབ་པས་སོ།།བཞི་པ་སྤྱིའི་དོན་བསྡུ་ནི། འགྲེལ་པ། སློབ་པ་ཕྱིར་མི་ལྡོག་པའི་ཚོཌ་མཚན་ཉིད་དང་བཅས་པ་བཤད་ཟིན་ཏོ།།འགྲེལ་པའི་སྦྱོར་ཊཱིཀ སློབ་པ་ཕྱིར་མི་ལྡོག་པའི་དགེ་འདུན་གྱི་ཚོགས་ཕྱིར་མི་ལྡོག་པའི་མཚན་ཉིད་དང་བཅས་པ་བཤད་ཟིན་ཏོ་སྟེ། ལྷག་ཆད་མེད་པར་གྲུབ་པས་སོ།།གསུམ་པ་སྒོམ་རིམ་ཁྱད་པར་ཅན་ལ་གསུམ། སྲིད་ཞི་མཉམ་ཉིད་ཀྱི་སྦྱོར་བ། ཞིང་དག་པའི་སྦྱོར་བ། ཐབས་མཁས་པའི་སྦྱོར་བ་སྒོམ་པའོ། །དང་པོ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། སློབ་པའི་ཚོགས་ཀྱི་ཆོས་ཐོབ་པ་སངས་རྒྱས་ཉིད་ཐོབ་པར་བྱ་བའི་ཕྱིར་འབད་པས། སངས་རྒྱས་ཉིད་འཐོབ་པའི་རྒྱུ་མཚན་འཁོར་བ་དང་མྱ་ངན་ལས་འདས་པ་མཉམ་པ་ཉིད།འགྲེལ་པའི་སྦྱོར་ཊཱིཀ

ཕྱིར་མི་ལྡོག་བཤད་ཟིན་པའི་རྗེས་སུ་སངས་རྒྱས་ཉིད་འཐོབ་པའི་རྒྱུ་མཚན་འཁོར་བ་དང་མྱ་ངན་ལས་འདས་པ་མཉམ་པ་ཉིད་ཀྱི་སྦྱོར་བ་འཆད་དེ། སློབ་ལམ་པ་ཕྱིར་མི་ལྡོག་པའི་ཚོགས་ཀྱི་ཆོས་རྣམས་ཐོབ་པ་ནི་སངས་རྒྱས་ཉིད་ཐོབ་པར་བྱ་བའི་ཕྱིར་དུ་འབད་པར་བྱེད་པས་སོ།། གཉིས་པ་ ( རྩ་བ་ ) ལ། དངོས་ཀྱི་དོན་དང༌། ཀླན་ཀ་སྤང་བ་གཉིས་ལས། དང་པོ་ ( དངོས་ཀྱི་དོན་ ) ནི། རྩ་བ། ཆོས་རྣམས་རྨི་ལམ་འདྲ་བའི་ཕྱིར། །སྲིད་དང་ཞི་བར་མི་རྟོག་པ།།རྩ་བའི་སྦྱོར་ཊཱིཀ ས་བརྒྱད་པའི་ཡེ་ཤེས་ཆོས་ཅན། སྲིད་པ་འཁོར་བ་དང་ཞི་བ་མྱང་འདས་ལ་བླང་དོར་ཐ་དད་པར་མི་རྟོག་པའི་སྦྱོར་བ་ཡིན་ཏེ། འཁོར་འདས་ཀྱི་ཆོས་རྣམས་སྣང་ཡང་མི་བདེན་པ་རྨི་ལམ་དང་འདྲ་བར་རྟོགས་པའི་དག་སའི་ཡེ་ཤེས་ཡིན་པས་སོ།།ངག་དོན། ས་བརྒྱད་པའི་ཡེ་ཤེས་ཆོས་ཅན། སྲིད་ཞི་མཉམ་ཉིད་ཀྱི་སྦྱོར་བ་ཡིན་ཏེ། འཁོར་འདས་བདེན་མེད་རྨི་ལམ་དང་འདྲ་བར་རྟོཌ་པའི་དག་སའི་ཡེ་ཤེས་ཡིན་པའི་ཕྱིར། གཉིས་པ་ ( ཀླན་ཀ་སྤང་བ་ ) ནི། རྩ་བ། ལས་མེད་ལ་སོགས་ཀླན་ཀ་ཡི།།ལན་ནི་ཇི་སྐད་བཤད་པར་ཟད།། ༦༠རྩ་བའི་སྦྱོར་ཊཱིཀ ལས་མེད་པར་ཐལ་བ་ལ་སོགས་པའི་ཀླན་ཀ་དང་དེའི་ལན་ནི་ཆོས་ཅན། མདོ་ལས། ཇི་སྐད་བཤད་པ་ཁོ་ནར་ཟད་པས་དེ་བཞིན་དུ་ཤེས་པར་བྱ་སྟེ། མདོ་གསུང་བ་པོ་སངས་རྒྱས་ཀྱི་མཁྱེན་པ་ཉིད་ཤེས་བྱ་ཐམས་ཅད་ལ་ཚད་མ་ཡིན་པས་སོ།།གསུམ་པ་ ( འགྲེལ་པ་ ) ལའང་རྩ་བ་ལྟར་གཉིས་ལས། དང་པོ་དངོས་ཀྱི་དོན་ནི། འགྲེལ་པ། འཁོར་བ་དང་རྣམ་པར་བྱང་བ་མི་མཐུན་པ་དང་གཉེན་པོ་རྣམས་སྣང་བརྙན་ཙམ་གྱི་ངོ་བོས་རྨི་ལམ་དང་འདྲ་བ་ཉིད་དུ་རྟོགས་པའི་ཕྱིར། འཁོར་བ་དང་མྱ་ངན་ལས་འདས་པ་དག་ལ་ཐ་དད་པ་ཉིད་དུ་རྣམ་པར་མི་རྟོག་པས་ན་མཉམ་པ་ཉིད་དོ།།འགྲེལ་པའི་སྦྱོར་ཊཱིཀ ཤེས་བྱ་ཆོས་ཅན། སྲིད་པ་དང་ཞི་བ་མཉམ་པ་ཉིད་ཡིན་ཏེ། ས་བརྒྱད་པ་ཡན་དུ་འཁོར་བ་དང་མྱ་ངན་ལས་འདས་པ་དག་ལ་ཐ་དད་པ་ཉིད་དུ་ཞེན་པའི་ཚུལ་གྱིས་རྣམ་པར་མི་རྟོག་པར་དེ་གཉིས་དབྱེར་མེད་དུ་རྟོགས་པས་ནའོ།

།དེར་ཐལ། འཁོར་བ་མི་མཐུན་པའི་ཕྱོགས་དང་རྣམ་པར་བྱང་བ་གཉེན་པོའི་ཕྱོཌ་རྣམས་སྣང་ཡང་སྣང་བདེན་དུ་མ་གྲུབ་པ་སྣང་བརྙན་ཙམ་གྱི་ངོ་བོས་རྨི་ལམ་དང་འདྲ་བ་ཉིད་དུ་རྟོཌ་པའི་ཕྱིར། གཉིས་པ་ཀླན་ཀ་སྤང་བ་ལ་གཉིས། ཀླན་ཀ་དགོད་པ་དང༌། ལན་བཏབ་པའོ།།དང་པོ་ནི། འགྲེལ་པ། རྨི་ལམ་དང་འདྲ་བ་ཉིད་ཡིན་ན་མི་དགེ་བ་བཅུ་དང་སྦྱིན་པ་ལ་སོགས་པ་མེད་པས། གཉིད་མ་ལོག་པའི་གནས་སྐབས་ན་ཡང་གཉིད་ལོག་པའི་གནས་སྐབས་བཞིན་དུ་འགྱུར་བ་མ་ཡིན་ནམ་ཞེས་བྱ་བའི་ཀླན་ཀ་རྣམས་ཀྱི།འགྲེལ་པའི་སྦྱོར་ཊཱིཀ གཉིད་མ་ལོག་པའི་གནས་སྐབས་ན་ཡང་གཉིད་ལོག་པའི་གནས་སྐབས་བཞིན་དུ་མི་དགེ་བ་བཅུ་དང་སྦྱིན་པ་ལ་སོཌ་པ་མེད་པར་འགྱུར་བ་མ་ཡིན་ནམ་སྟེ་ཡིན་པར་ཐལ། ཆོས་ཐམས་ཅད་རྨི་ལམ་དང་འདྲ་བ་ཉིད་ཡིན་པའི་ཕྱིར། ཞེས་བྱ་བའི་ཀླན་ཀ་རྣམས་ཀྱི་ལན་ནི་དགོད་པར་བྱའོ་ཞེས་མཚམས་སྦྱར་རོ།།གཉིས་པ་ ( ལན་བཏབ་པ་ ) ལ་གསུམ། རྟགས་མ་ངེས་པ། དཔེ་མ་གྲུབ་པ། ཀླན་ཀ་བསལ་བའི་གྲུབ་དོན་ནོ། །དང་པོ་ལ། དཔེ་དང༌། དོན་གཉིས་ལས། དང་པོ་ལ། དོན་དམ་དུ་མ་གྲུབ་པ་དང༌། ཀུན་རྫོབ་ཏུ་གྲུབ་པའོ། །དང་པོ་ནི། འགྲེལ་པ། ལན་ནི་ཇི་ལྟར་ཕྱི་རོལ་གྱི་དོན་དུ་སྨྲ་བའི་ལུགས་ལ་སྐད་ཅིག་མ་ཉིད་ཀྱིས་རྒྱུ་མེད་པར་འཇིག་པ་ཡིན་ལ། གྲུབ་པའི་མཐའ་ལས་ཀྱང༌། འཇིག་རྟེན་སྣ་ཚོགས་ལས་ལས་སྐྱེས།།ཞེས་འབྱུང་བའི་ཕྱིར།འགྲེལ་པའི་སྦྱོར་ཊཱིཀ ཇི་ལྟར་ཕྱི་རོལ་གྱི་དོན་བདེན་གྲུབ་ཏུ་སྨྲ་བ་ཉན་ཐོས་པའི་ལུགས་ལ་དོན་དམ་པར་ཆ་ཤས་མེད་པར་གྲུབ་པ་ལ་གསོད་བྱེད་སུས་ཀྱང་གསད་བྱ་སུ་ཡང་བསད་པ་ཡང་མེད་དེ། སྲོག་ནི་སྐད་ཅིག་མ་ཡིན་པ་ཉིད་ཀྱིས་གསོད་བྱེད་སོགས་ཀྱི་རྒྱུ་གཞན་ལ་ལྟོས་པ་མེད་པར་འཇིག་པ་ཡིན་པའི་ཕྱིར་ཏེ། རང་གི་གྲུབ་པའི་མཐའ་སྟོན་པའི་གཞུང་མཛོད་ལས་ཀྱང༌། འཇིག་རྟེན་སྣ་ཚོགས་ལས་ལས་སྐྱེས།།ཤེས་འབྱུང་བའི་ཕྱིར་རོ།།འགྲེལ་པ། དོན་དམ་པར་སུས་ཀྱང་སུ་ཡང་བསད་པ་ཡང་མེད།

མ་བསད་པ་ཡང་མ་ཡིན། སུས་ཀྱང་སུའི་ནོར་བླངས་པ་ཡང་མེད། མ་བླངས་པ་ཡང་མ་ཡིན། ཞེས་བྱ་བ་ལ་སོགས་པའི་ཕྱོགས་ལ།འགྲེལ་པའི་སྦྱོར་ཊཱིཀ དེས་དེ་ལས་ལས་སྐྱེས་པར་འགྲུབ་ཀྱང་སྲོག་གཅོད་ཀྱི་ལས་མེད་པར་མི་འགྲུབ་བོ་སྙམ་ན་སྔོན་ལས་ཟད་པས་ཤི་ཡི་གསོད་བྱེད་ཀྱིས་བསད་པ་མིན་པས་འགྲུབ་བོ། །ལུང་རིགས་དེས་ན། དོན་དམ་དུ་གཞན་སུས་ཀྱང་སུའི་ནོར་མ་སྦྱིན་པར་བླངས་པ་ཡང་མེད་དེ། ནོར་ལ་དབང་བའི་ལས་ཟད་པ་དང་སྐད་ཅིག་ཆ་ཤས་མེད་པ་ལ་དེ་མི་རུང་བས་སོ། །དེ་བཞིན་དུ་དོན་དམ་པར་གཞན་མ་བསད་པའི་དགེ་བ་ཡང་ཡོད་པ་མ་ཡིན་ལ་མ་སྦྱིན་པར་མ་བླངས་པའི་དགེ་བ་ཡང་ཡོད་པ་མ་ཡིན་ཏེ། རྒྱུ་མཚན་སྔ་མ་དང་མཚུངས་པས་སོ། །ཞེས་བྱ་བ་ལ་སོཌ་པའི་ཕྱོཌ་དོན་དམ་སྐད་ཅིག་མ་ལ་དེ་དག་མེད་ཀྱང༌། གཉིས་པ་ཀུན་རྫོབ་ཏུ་གྲུབ་པར་བསྟན་པ་ནི། འགྲེལ་པ། རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལ་གསོད་པ་ལ་སོགས་པར་རྟོགས་པའི་སྒོ་ནས། ཚུལ་བཞིན་མ་ཡིན་པའི་ཡིད་ལ་བྱེད་པ་ལ་སོགས་པ་དང་ལྡན་པ་ལ། མི་དགེ་བ་ལ་སོཌ་པ་དང་འདྲ་བར་སྲོག་གཅོད་པ་ལ་སོགས་པ་རྣམ་པར་འཇོག་པ། འགྲེལ་པའི་སྦྱོར་ཊཱིཀ ཀུན་རྫོབ་ཏུ་སྲོག་གི་རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལ་གསོད་པ་དང་སེར་སྣའི་རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལ་སྦྱིན་པ་ལ་སོགས་པར་རྟོགས་པའི་སྒོ་ནས་སྲོག་གཅོད་པ་ལ་སོགས་པ་དང་དགེ་བར་རྣམ་པར་འཇོག་སྟེ། ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པ་དང་ལྡན་པ་ལ་མི་དགེ་བ་དང་ཚུལ་བཞིན་ཡིད་བྱེད་དང་ལྡན་པ་ལ་དགེ་སོགས་སུ་འཇོག་པ་དང་འདྲ་བས་སོ།།གཉིས་པ་དོན་ལ་སྦྱར་བ་ནི། འགྲེལ་པ། དེ་བཞིན་དུ། དངོས་པོ་རྨི་ལམ་དང་འདྲ་ཡང་ཕྱིན་ཅི་ལོག་གི་འཆིང་བ་མཐའ་དག་མ་ཉམས་པ་རྣམས་ལ་དེ་དང་མཐུན་པའི་དོན་གྱི་དངོས་པོ་ལ་སོགས་པ་ལ་མངོན་པར་ཞེན་པས་ཞེས་བྱ་བ་ལ་སོགས་པའི་ལན་དེ་དང་དེ་ཕྱོགས་གཞན་ནས་གསུངས་སོ།

།ཞེས་བྱ་བར་ཁོང་དུ་ཆུད་པར་བྱའོ།།འགྲེལ་པའི་སྦྱོར་ཊཱིཀ ཀླན་ཀ་དེ་ལ་དོན་གྱི་ལན་ཡང་ཡོད་དེ། དོན་དམ་ལ་དགེ་སྡིག་གི་ལས་མེད་ཀྱང་ཀུན་རྫོབ་ཏུ་ཡོད་པ་དེ་བཞིན་དུ་དབུུ་མ་པ་ལ་ཡང་དོན་དམ་དུ་དངོས་པོ་ཐམས་ཅད་རྨི་ལམ་དང་འདྲ་བ་ཡིན་ཡང་དངོས་པོར་མངོན་པར་ཞེན་པའི་ཕྱིན་ཅི་ལོག་གི་འཆིང་བ་མཐའ་དག་མ་ཉམས་པ་རྣམས་ལ་རང་ལ་དགེ་སྡིག་སོགས་སུ་སྣང་བ་དེ་དང་མཐུན་པའི་དོན་གྱིས་དངོས་པོ་ལ་སོགས་པ་ལ་དགེ་སྡིག་སོགས་སུ་མངོན་པར་ཞེན་པས་དགེ་སྡིག་ཏུ་རྣམ་པར་འཇོག་གོ་ཞེས་བྱ་བའི་ལན་དང་ལ་སོགས་པའི་སྒྲས་བསྡུས་པ་ཀླན་ཀ་ལྷག་མ་རྣམས་ཀྱི་ལན་དེ་དང་དེ་ཕྱོགས་གཞན་ཉི་སྣང་སོགས་ནས་གསུངས་སོ་ཞེས་བྱ་བར་ཁོང་དུ་ཆུད་པར་བྱའོའི་ཕྱིར། གཉིས་པ་དཔེ་མ་གྲུབ་པ་ལ། ཉི་ཤུ་བའི་ལུང་དང༌། ཤེར་ཕྱིན་གྱི་ལུང་གིས་བསྟན་པ་གཉིས་ལས། དང་པོ་ནི། འགྲེལ་པ། གཞན་ཡང༌། རྨི་ལམ་སེམས་ནི་གཉིད་ཀྱིས་ཉམས།།དེས་ན་འབྲས་བུ་འདྲ་མ་ཡིན།།ཞེས་བྱ་བས་དཔེ་མ་གྲུབ་བོ།། འགྲེལ་པའི་སྦྱོར་ཊཱིཀ རྟགས་མ་ངེས་པ་ལས་སྐྱོན་གཞན་ཡང་དཔེ་མ་གྲུབ་པའི་སྐྱོན་ཡོད་དོ། །ཇི་ལྟར་ཡོད་ན་རྨི་ལམ་སོགས་གཏན་མེད་ཀྱི་མཐུན་དཔེར་མ་གྲུབ་སྟེ། ཉི་ཤུ་པ་ལས། རྨི་ལམ་སེམས་ནི་གཉིད་ཀྱིས་ཉམས།།དེས་ན་འབྲས་བུ་འདྲ་མ་ཡིན།།ཞེས་བྱ་བ་གསུངས་པས་སོ།། གཉིས་པ་

( ཤེར་ཕྱིན་གྱི་ལུང་གིས་བསྟན་པ་ ) ནི། འགྲེལ་པ། དེ་བཞིན་དུ་རྨི་ལམ་ན་ཡང་དགེ་བ་དང་མི་དགེ་བ་སྤྱད་པ་ནི། སད་པའི་གནས་སྐབས་ན་ཀྱེ་མ་བྱས་སོ་ལེགས་པར་བྱས་སོ་ཞེས་རྗེས་སུ་ཡི་རང་ན། རྗེས་ཀྱི་གནས་སྐབས་ཀྱི་སེམས་ཀྱི་མངོན་པར་ཞེན་པའི་གསོས་ཀྱིས་ཡོངས་སུ་གསོས་ཏེ། དེའི་ཕྱིར་ཡང་དཔེ་མ་གྲུབ་པས། འགྲེལ་པའི་སྦྱོར་ཊཱིཀ དེར་མ་ཟད་གཞན་ཡང༌། རྨི་ལམ་དེ་ལས་མེད་པའི་དཔེར་མ་གྲུབ་སྟེ། ཉི་ཤུ་པའི་ལུང་གིས་དཔེ་མ་གྲུབ་པར་བསྟན་པ་དེ་བཞིན་དུ་ཡུམ་ལས་ཀྱང༌། རྨི་ལམ་ན་ཡང་དགེ་བ་དང་མི་དགེ་བ་སྤྱད་པ་རྨིས་པ་ནི་སད་པའི་གནས་སྐབས་ན་ཀྱེ་མ་བྱས་སོ་ལེགས་པར་བྱས་སོ་ཞེས་རྗེས་སུ་ཡི་རང་དང་ལྡན་ན་རྗེས་ཀྱི་གནས་སྐབས་ཀྱི་སད་པའི་སེམས་ཀྱིས་ལས་ལ་མངོན་པར་ཞེན་པའི་གསོས་ཀྱིས་ཡོངས་སུ་གསོས་ཏེ་ལས་གསོས་པར་བཤད་པ་དེའི་ཕྱིར། གསུམ་པ་ཀླན་ཀ་བསལ་བའི་གྲུབ་དོན་ནི། འགྲེལ་པ། འཁོར་བ་དང་མྱ་ངན་ལས་འདས་པ་ནི་མཉམ་པ་ཉིད་དོ།།འགྲེལ་པའི་སྦྱོར་ཊཱིཀ དེ་ལྟར་ཀླན་ཀ་བསལ་བས་འཁོར་བ་དང་མྱ་ངན་ལས་འདས་པ་ནི་མཉམ་པ་ཉིད་དུ་གྲུབ་པ་ཉིད་དོ་སྟེ། འཁོར་འདས་མཉམ་པ་ཉིད་དུ་བརྗོད་པ་ལ་སུན་འབྱིན་པའི་ཕྱིར་བཀོད་པའི་ཀླན་ཀ་རྣམས་མི་འཐད་པས་སོ།།གཉིས་པ་ཞིང་དག་པའི་སྦྱོར་བ་ལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གཉིས་ཀ་མཉམ་པ་ཉིད་དུ་རྣམ་པར་བསྒོམས་པ་ནི་རང་གི་སངས་རྒྱས་ཀྱི་ཞིང་དུ་སངས་རྒྱས་སུ་འགྱུར་བས། དེའི་འོག་ཏུ་སངས་རྒྱས་ཀྱི་ཞིང་ཡོངས་སུ་དག་པ།འགྲེལ་པའི་སྦྱོར་ཊཱིཀ སྲིད་ཞི་མཉམ་ཉིད་ཀྱི་སྦྱོར་བ་བཤད་པ་དེའི་འོག་ཏུ་སངས་རྒྱས་ཀྱི་ཞིང་ཡོངས་སུ་དག་པའི་སྦྱོར་བ་འཆད་དེ། སྲིད་ཞི་གཉིས་ཀ་མཉམ་པ་ཉིད་དུ་རྣམ་པར་སྒོམ་པའི་བྱང་འཕཌ་ནི་རང་གི་སངས་རྒྱས་ཀྱི་ཞིང་དུ་སངས་རྒྱས་སུ་འགྱུར་བས་སོ།།གཉིས་པ་ ( རྩ་བ་ ) ནི། རྩ་བ། སེམས་ཅན་འཇིག་རྟེན་དེ་བཞིན་དུ།།སྣོད་ཀྱི་འཇིག་རྟེན་མ་དག་པ།།དེ་ལ་དག་པར་སྒྲུབ་པ་ཡིས།།སངས་རྒྱས་ཞིང་ནི་དག་པ་ཉིད།།

༦༡ རྩ་བའི་སྦྱོར་ཊཱིཀ སངས་རྒྱས་ཀྱི་ཞིང་ནི་དག་པའི་སྦྱོར་བ་ཉིད་ནི་ཆོས་ཅན། དབྱེ་ན་གཉིས་ཡོད་དེ། བརྟེན་པ་སེམས་ཅན་གྱི་འཇིག་རྟེན་མ་དག་པ་དེ་ལ་དག་པ་རབ་འབྱམ་དུ་སྒྲུབ་པར་བྱེད་པ་བཅུད་ཀྱི་ཞིང་དག་པའི་སྦྱོར་བ་དང༌། དེ་བཞིན་དུ་རྟེན་སྣོད་ཀྱི་འཇིག་རྟེན་མ་དག་པ་དེ་ལ་དག་པ་རབ་འབྱམ་དུ་སྒྲུབ་པར་བྱེད་པ་སྣོད་ཀྱི་ཞིང་དག་པའི་སྦྱོར་བ་དང་གཉིས་ཡོད་པ་ཡིས་སོ།།ངག་དོན། ཞིང་དག་པའི་སྦྱོར་བ་ཆོས་ཅན། གཉིས་ཡོད་དེ། སྣོད་ཀྱི་ཞིང་དག་པའི་སྦྱོར་བ་དང་བཅུད་ཀྱི་ཞིང་དག་པའི་སྦྱོར་བ་དག་ཏུ་ཡོད་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། སེམས་ཅན་དང་སྣོད་ཀྱི་འཇིག་རྟེན་གྱི་བྱེ་བྲག་གིས། སངས་རྒྱས་ཀྱི་ཞིང་རྣམ་པ་གཉིས་ལ་གོ་རིམ་བཞིན་དུ་བཀྲེས་པ་དང༌། སྐོམ་པ་དང༌། རྡོ་བ་དང༌། ཚེར་མ་ལ་སོགས་པ་ཉིད་ཀྱིས་མ་དག་པ་གང་ཡིན་པ་དེའི་གཉེན་པོར་ལྷའི་ཉེ་བར་སྤྱད་པ་དང༌། གསེར་གྱི་ས་ཕྱོགས་ལ་སོགས་པ་དག་པར་བསྐྱེད་པའི་སྒོ་ནས་རྣམ་པར་དག་པ་ནི་སངས་རྒྱས་ཀྱི་ཞིང་རྣམ་པར་དག་པའོ།།འགྲེལ་པའི་སྦྱོར་ཊཱིཀ འདིར་བསྟན་སངས་རྒྱས་ཀྱི་ཞིང་རྣམ་པར་དག་པའི་སྦྱོར་བ་ཆོས་ཅན། དབྱེ་ན་གཉིས་ཡོད་པའོ་སྟེ། གོ་རིམ་བཞིན་དུ་སེམས་ཅན་གྱི་འཇིག་རྟེན་དང་སྣོད་ཀྱི་འཇིག་རྟེན་གྱི་བྱེ་བྲག་གིས་སངས་རྒྱས་ཀྱི་ཞིང་རྣམ་པར་དག་རྒྱུ་དང་རྣམ་པར་དག་པ་གཉིས་ཀ་ལ་གཉིས་གཉིས་ཡོད་པས་སོ།།དེ་ཡང་གང་ཞེ་ན། བཅུད་ཀྱི་ཞིང་དག་པའི་སྦྱོར་བ་ཆོས་ཅན། སྦྱང་བྱ་སྦྱོང་བྱེད་གཉིས་ལྡན་གྱི་ཚུལ་དུ་སྦྱོང་སྟེ། སེམས་ཅན་གྱི་འཇིག་རྟེན་བཀྲེས་པ་དང་སྐོམ་པ་དང་མི་དགེ་བ་ལ་སྤྱོད་པ་ལ་སོགས་པ་ཉིད་ཀྱིས་མ་དག་པ་གང་ཡིན་པ་དེ་མཐོང་ནས་དེའི་གཉེན་པོར་སངས་རྒྱས་ཀྱི་ཞིང་དུ་ལྷའི་ཟས་གོས་སོགས་ཀྱི་ཉེ་བར་སྤྱད་པ་དང་ལྡན་ཞིང་དགེ་བ་བཅུ་ལ་སོགས་པ་དག་པ་སྐྱེད་པའི་དོན་དུ་ཕྱིན་དྲུག་ལ་སྤྱོད་པའི་སྒོ་ནས་བཅུད་ཀྱི་ཞིང་རྣམ་པར་དག་པ་སྒྲུབ་པའི་ཚུལ་དུ་སྦྱོང་བས་སོ།།སྣོད་ཀྱི་ཞིང་དག་པའི་སྦྱོར་བ་ཆོས་ཅན།

བསལ་བ་སྔར་བཞིན། སྣོད་ཀྱི་འཇིག་རྟེན་རྡོ་བ་དང་ཚེར་མ་དང་ཅོང་རོང་ལ་སོགས་པ་ཉིད་ཀྱིས་མ་དག་པ་གང་ཡིན་པ་དེ་མཐོང་ནས་དེའི་གཉེན་པོར་རང་གི་སངས་རྒྱས་ཀྱི་ཞིང་དེར་གསེར་གྱིས་ཕྱོགས་དང་ལག་མཐིལ་ལྟར་མཉམ་པ་ལ་སོགས་པ་དག་པ་སྐྱེད་པའི་དོན་དུ་ཕྱིན་དྲུག་ལ་སྤྱོད་པའི་སྒོ་ནས་སྣོད་ཀྱི་ཞིང་རྣམ་པར་དག་པ་ནི་སྒྲུབ་པའི་ཚུལ་དུ་སྦྱོང་བས་སོ།།གསུམ་པ་ཐབས་ལ་མཁས་པའི་སྦྱོར་བ་སྒོམ་པ་ལ་གསུམ་ལས། དང་པོ་ ( མཚམས་སྦྱར་ ) ནི།འགྲེལ་པ། རང་གི་སངས་རྒྱས་ཀྱི་ཞིང་རྣམ་པར་དག་པ་བསྒྲུབས་པ་ནི། ཐབས་མཁས་པས་སྐལ་པ་ཇི་ལྟ་བ་བཞིན་དུ་སངས་རྒྱས་ཀྱི་མཛད་པ་བྱ་དགོས་པས་ཐབས་ལ་མཁས་པ། འགྲེལ་པའི་སྦྱོར་ཊཱིཀ ཞིང་དག་སྦྱོར་བཤད་པའི་འོག་ཏུ་ཐབས་ལ་མཁས་པའི་སྦྱཽོར་བ་འཆད་དེ། རང་གི་སངས་རྒྱས་ཀྱི་ཞིང་རྣམ་པར་དག་པ་བསྒྲུབས་པའི་བྱང་འཕགས་ནི་སངས་རྒྱས་པ་ན་གཞན་དོན་བྱེད་པའི་ཐབས་ལ་མཁས་པས་གདུལ་བྱའི་སྐལ་བ་ཇི་ལྟ་བ་བཞིན་དུ་སངས་རྒྱས་ཀྱི་མཛད་པ་བྱ་དགོས་པས་སོ།།གཉིས་པ་ ( རྩ་བ་ ) ནི། རྩ་བ། ཡུལ་དང་སྦྱོར་བ་ཅན་འདི་ནི།།དགྲ་རྣམས་ལས་ནི་འདས་པ་དང༌།།མི་ཤེས་ཇི་བཞིན་ཤུགས་དང་ནི།།ཐུན་མོང་མ་ཡིན་མཚན་ཉིད་དང༌།། ༦༢ མ་ཆགས་པ་དང་མི་དམིགས་དང༌།།མཚན་མ་སྨོན་ལམ་ཟད་པ་དང༌།།དེ་ཡི་རྟགས་དང་ཚད་མེད་པ།།ཐབས་ལ་མཁས་པ་རྣམ་པ་བཅུ།། ༦༣ རྩ་བའི་སྦྱོར་ཊཱིཀ འདིར་བསྟན་ཡུལ་རྣམ་པ་བཅུ་གང་རུང་དང་སྦྱོར་བ་ཅན་གྱི་ཐབས་ལ་མཁས་པའི་སྦྱོར་བ་འདི་ནི་ཆོས་ཅན། དབྱེ་ན་རྣམ་པ་བཅུ་ཡོད་དེ། བདུད་བཞི་ལས་རྒྱལ་བར་བྱེད་པས་བར་ཆད་ཀྱི་དགྲ་རྣམས་ལས་ནི་འདས་པར་བྱེད་པའི་ཐབས་མཁས་སྦྱོར་བ་དང༌། མཐའ་གཉིས་ལ་མི་གནས་པར་གནས་པའི་དང༌། སྔོན་གྱི་སྨོན་ལམ་ཇི་ལྟ་བ་བཞིན་གཞན་དོན་འབད་མེད་དུ་ཤུགས་ལས་འབྱུང་བའི་དང་ནི། ཉན་རང་གི་དཀའ་སྤྱད་ལ་ཤིན་ཏུ་གོམས་ཀྱང་དེའི་འབྲས་བུ་མངོན་དུ་མི་བྱེད་པས་འབྲས་བུ་ཐེག་དམན་དང་ཐུན་མོང་མ་ཡིན་པའི་མཚན་ཉིད་ཅན་གྱི་དང༌།

དཀར་ཆོས་ལ་རོ་མྱང་དག་པས་ཆོས་ཐམས་ཅད་ལ་མ་ཆགས་པའི་དང༌། རྣམ་ཐར་གྱི་སྒོ་དང་པོ་སྟོང་ཉིད་རྟོགས་པས་བདག་གི་དངོས་པོ་མི་དམིགས་པའི་དང༌། རྣམ་ཐར་གྱི་སྒོ་མཚན་མེད་རྟོགས་པས་སྤྲོས་པའི་མཚན་མ་ཟད་པའི་དང༌། རྣམ་ཐར་སྨོན་མེད་རྟོགས་པས་འཁོར་བ་ལ་སྨོན་པ་ཟད་པའི་དང༌། སྨོན་ལམ་ཟད་ཅེས་པ་ཡི་གེ་པའམ་འགྱུར་མ་དག་པ་འདྲའོ། །རང་ཉིད་ཕྱིར་མི་ལྡོག་པ་དེའི་རྟགས་སུ་གཞན་གྱིས་རིག་པར་བྱེད་པ་ཕྱིར་མི་ལྡོག་པའི་ཆོས་བརྗོད་པའི་དང༌། རིག་གནས་ལྔ་སོགས་ཡུལ་ཐམས་ཅད་ཤེས་པས་ཚད་མེད་པའི་ཐབས་ལ་མཁས་པ་རྣམས་སུ་ཡོད་པས་སོ།།བཅུ་པོ་དེ་ཡང་བསྡུ་ན་ལྔར་འདུ་སྟེ། མི་མཐུན་ཕྱོགས་སྤོང་བ། གཞན་དོན་གྱི་རྒྱུ་འཛིན་པ། གཞན་གྱི་འདུ་ཤེས་སྤོང་བ། ཡིད་ཆེས་པར་བྱེད་པ། ཡུལ་ཚད་མེད་པའི་ཐབས་མཁས་རྣམས་སུ་འདུ་བས་སོ།།གཉིས་པ་ལ་བཞི། མཐའ་གཉིས་ལ་མི་གནས་པའི་རྟེན། གཞན་དོན་འབད་མེད་དུ་འབྱུང་བ། འབྲས་བུ་མངོན་དུ་མི་བྱེད་པ། མ་ཆགས་པའི་ཡོན་ཏན་ནོ། །གསུམ་པ་ལ། ཆོས་དང༌། མཚན་མ་དང༌། འབྲས་བུར་འདུ་ཤེས་པ་གསུམ་མོ།།ངག་དོན། འདིར་བསྟན་ཐབས་མཁས་སྦྱོར་བ་ཆོས་ཅན། དབྱེ་ན་བཅུ་ཡོད་དེ། དགྲ་རྣམས་ལས་རྒྱལ་བའི་ཐབས་མཁས་སྦྱོར་བ་སོགས་སུ་ཡོད་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། བར་ཆད་ཀྱི་ཆོས་ལས་ཡང་དག་པར་བརྒལ་བས་ལྷ་ལ་སོགས་པའི་བདུད་ལས་འདས་པ་དང༌། ཆོས་ཐམས་ཅད་མཉམ་པ་ཉིད་རྣམ་པར་བསྒོམས་པས་མི་གནས་པར་གནས་པ་དང༌། སྨོན་ལམ་གྲུབ་པས་གཞན་གྱི་དོན་སྔོན་གྱི་ཤུགས་ཀྱིས་འཕགས་པ་བྱེད་པ་དང༌། དཀའ་བ་སྤྱོད་པ་ཐམས་ཅད་ཤིན་ཏུ་གོམས་པ་ཉིད་ཀྱིས་ཐུན་མོང་མ་ཡིན་པ་དང༌། ཆོས་དཀར་པོ་རྣམ་པར་དག་པས་ཆོས་ཐམས་ཅད་ལ་འཛིན་པ་མེད་པ་དང༌། རྣམ་པར་ཐར་པའི་སྒོ་སྟོང་པ་ཉིད་ཀྱིས་མི་དམིགས་པ་དང༌། རྣམ་པར་ཐར་པའི་སྒོ་མཚན་མ་མེད་པ་ཉིད་ཀྱིས་མཚན་མ་མེད་པ་དང༌། རྣམ་པར་ཐར་པའི་སྒོ་སྨོན་པ་མེད་པ་ཉིད་ཀྱིས་སྨོན་པ་མེད་པ་དང༌།

དྲི་བ་སྔོན་དུ་བཏང་བ་ཅན་ཕྱིར་མི་ལྡོག་པའི་ཆོས་བརྗོད་པས་ཕྱིར་མི་ལྡོག་པའི་རྟགས་དང༌། ཡུལ་ཐམས་ཅད་ཤེས་པ་ཉིད་ཀྱིས་ཚད་མེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་རྣམ་པ་བཅུ་མངོན་སུམ་དུ་བྱ་བ་ལ་དུས་དང་དུས་མ་ཡིན་པ་ཤེས་པའི་སྦྱོར་བ་ནི་ཐབས་ལ་མཁས་པ་ཡིན་ནོ།།འགྲེལ་པའི་སྦྱོར་ཊཱིཀ ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་རྣམ་པ་བཅུ་གཞན་དོན་དུ་མངོན་སུམ་དུ་བྱ་བ་ལ་དུས་དང་དུས་མ་ཡིན་པ་ཤེས་པའི་ས་བརྒྱད་པའི་ཐབས་ཤེས་ཟུང་འབྲེལ་གྱི་སྦྱོར་བ་ནི་ཆོས་ཅན། ཐབས་ལ་མཁས་པའི་སྦྱོར་བ་ཡིན་ཏེ། གཞན་དོན་བྱ་བའི་ཐབས་ལ་མཁས་པའི་དག་སའི་ཡེ་ཤེས་ཡིན་པས་སོ།།ཡུལ་བཅུ་པོ་གང་ཞེ་ན། དག་སའི་ཡེ་ཤེས་ཆོས་ཅན། ལྷའི་བུ་ལ་སོགས་པའི་བདུད་བཞིའི་དགྲ་ལས་འདས་ཏེ། འཆི་མེད་ཐོབ་པས་བར་ཆད་ཀྱི་ཆོས་ལས་ཡང་དག་པར་རྒལ་བའི་ཡེ་ཤེས་ཡིན་པས་སོ།།ངག་དོན། ས་བརྒྱད་པའི་ཡེ་ཤེས་ཆོས་ཅན། བདུད་བཞིའི་དགྲ་ལས་འདས་ཏེ། བར་ཆད་ཀྱི་ཆོས་ལས་ཡང་དག་པར་རྒལ་བའི་དག་སའི་ཐབས་ཤེས་ཟུང་འབྲེལ་གྱི་ཡེ་ཤེས་ཡིན་པའི་ཕྱིར། ཆོས་ཅན། མི་གནས་པར་གནས་པ་ཡིན་ཏེ། ཆོས་ཐམས་ཅད་བདེན་མེད་མཉམ་ཉིད་དུ་རྣམ་པར་བསྒོམས་པས་སོ། །ཆོས་ཅན། གཞན་གྱི་དོན་སྔོན་གྱི་སྨོན་ལམ་གྱི་ཤུགས་ཀྱིས་འབད་མེད་དུ་འཕངས་པ་བྱེད་དེ། དེ་ལྟར་བྱེད་པའི་སྨོན་ལམ་གྲུབ་པས་སོ། །ཆོས་ཅན། ཉན་རང་དང་ཐུན་མོང་མ་ཡིན་པ་སྟེ། དཀའ་བ་སྤྱོད་པ་ཐམས་ཅད་གཞན་དོན་འབའ་ཞིག་ཏུ་ཤིན་ཏུ་གོམས་པ་ཉིད་ཀྱིས་སོ། །ཆོས་ཅན། ཆོས་ཐམས་ཅད་ལ་འཛིན་པ་མེད་པ་ཡིན་ཏེ། ཆོས་དཀར་པོ་རྣམས་ལ་འཁོར་གསུམ་དུ་མི་རྟོག་པས་ཞེན་འཛིན་གྱི་དྲི་མ་རྣམ་པར་དག་པས་སོ། །ཆོས་ཅན། བདག་གི་ངོ་བོ་མི་དམིགས་པ་སྟེ། རྣམ་པར་ཐར་པའི་སྒོ་སྟོང་པ་ཉིད་མངོན་སུམ་དུ་རྟོགས་པ་ཉིད་ཀྱིས་སོ། །ཆོས་ཅན། རྒྱུུ་ལ་སྤྲོས་པའི་མཚན་མ་མེད་པ་སྟེ། རྣམ་པར་ཐར་པའི་སྒོ་མཚན་མ་མེད་པ་མངོན་སུམ་དུ་རྟོགས་པ་ཉིད་ཀྱིས་སོ།

།ཆོས་ཅན། འབྲས་བུ་ལ་སྨོན་པ་མེད་དེ། རྣམ་པར་ཐར་པའི་སྒོ་སྨོན་པ་མེད་པ་མངོན་སུམ་དུ་རྟོགས་པ་ཉིད་ཀྱྀས་སོ།།ཆོས་ཅན། རང་ཉིད་ཕྱིར་མི་ལྡོག་ཏུ་གཞན་གྱིས་རྟོགས་པའི་རྟགས་ཡིན་ཏེ། གཞན་གྱིས་ཕྱིར་མི་ལྡོག་གི་རྟགས་ལས་བརྩམས་ཏེ་དྲི་བ་སྔོན་དུ་བཏང་བ་ཅན་ལ་ཕྱིར་མི་ལྡོག་པའི་རྟོགས་པ་དང་རྗེས་སུ་མཐུན་པའི་ཁྱད་ཆོས་བརྗོད་པས་སོ།།ཆོས་ཅན། ཚད་མེད་པའི་ཐབས་ལ་མཁས་པ་ཡིན་ཏེ། རིག་པའི་གནས་ལྔ་ལ་སོགས་པའི་ཡུལ་ཐམས་ཅད་ཤེས་པ་ཉིད་ཀྱིས་སོ།།གསུམ་པ་སྐབས་ཀྱི་གྲངས་བརྗོད་པས་མཇུག་བསྡུ་བ་ནི། འགྲེལ་པ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། སྐབས་བཞི་པའི་འགྲེལ་པའོ།། །།འགྲེལ་པའི་སྦྱོར་ཊཱིཀ ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་རྩ་འགྲེལ་གྱི་སྦྱོར་བའི་ཊཱི་ཀ་ལས། སྐབས་བཞི་པའི་རྒྱན་གཞུང་འགྲེལ་པ་དང་བཅས་པའི་ཚིག་དོན་གྱི་སྦྱོར་ངག་བསྟན་ཟིན་པའོ།། །།སྐབས་བཞི་པ། རྣམ་རྫོགས་སྦྱོར་བའི་སྦྱོར་ཊཱིཀམངོན་རྟོགས་རྒྱན་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ།