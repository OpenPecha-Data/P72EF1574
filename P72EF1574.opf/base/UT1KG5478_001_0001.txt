༄༅། །མངོན་རྟོགས་རྒྱན་རྩ་འགྲེལ་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ་ཞེས་བྱ་བ་བཞུགས་སོ།།

ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་རྩ་འགྲེལ་གྱི་སྦྱོར་བའི་ཊཱི་ཀ་འཇིག་རྟེན་གསུམ་གྱི་སྒྲོན་མེ་ལ་འཇུག་པ་ཞེས་བྱ་བ།སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། ཟབ་ཅིང་སྤྲོས་པ་ཉེར་ཞི་ཞིང༌།།འཕགས་གསུམ་སྨིན་བྱེད་རྒྱལ་བ་ཀུན།།བསྐྱེད་མཛད་རྟེན་ཅིང་འབྲེལ་འབྱུང་བ།།རྒྱལ་ཡུམ་ཁྱོད་ལ་ཕྱག་འཚལ་ལོ།།དམ་ཆོས་ཀུན་གྱི་འབྱུང་གནས་ཟས་གཙང་སྲས།།དེ་ཡི་རྒྱལ་ཚབ་དམ་པ་མི་ཕམ་མགོན།།ཐོགས་མེད་དབྱིག་གཉེན་སེང་གེ་བཟང་པོ་སོགས།།བརྒྱུད་པའི་བླ་མ་རྣམས་ལ་གུས་ཕྱག་འཚལ།།ཆོས་ཀུན་གཟིགས་པའི་མཁའ་དབྱིངས་ལ་བགྲོད་དེ།།སྙན་པར་གྲགས་པའི་འོད་ཟེར་འབུམ་བཀྱེ་བས།།ཐུབ་བསྟན་རྒྱ་མཚོའི་གོས་ཅན་གསལ་མཛད་པ།།རྒྱལ་བའི་དབང་པོ་ཉི་མ་དེ་ལ་འདུད།།གང་གིས་མཁྱེན་བརྩེའི་ལྷུན་པོ་རབ་བསྐྱོད་ནས།།ཤེས་རབ་ཕ་རོལ་ཕྱིན་མཚོ་བསྲུབས་པ་ལས།།འཇིག་རྟེན་གསུམ་གྱི་མུན་སེལ་སྒྲོན་མེའི་མཆོག།ལེགས་བཤད་ཉིན་མོར་བྱེད་པ་འདི་ཤར་ཚེ།།མི་ཤེས་མུན་པའི་སྨག་ཚོགས་རྒྱང་སྲིངས་ཤིང༌།།གསུང་རབ་འདབ་བརྒྱའི་ཚལ་རྣམས་རབ་ཕྱེ་ནས།།བློ་གསལ་བུང་བའི་ཚོགས་ལ་དགའ་སྟོན་བྱིན།།དེ་ལ་འཇུག་ཅིང་ངེས་དོན་ལ་གཞོལ་བའི།།གཞུང་དོན་སྦྱོར་བའི་ངག་ཏུ་དྲིལ་བ་འདི།།སློབ་མའི་ཚོགས་ལ་ཕན་ཕྱིར་བྲི་བར་བྱ།།དེ་ལ་འདིར་རང་ཅག་མ་རིག་པའི་མུན་པ་བསྟུག་པོས་ཧ་ཅང་སྦགས་པས་འཁོར་བའི་རྒྱ་མཚོ་ཆེན་པོར་བྱིང་བ་རྣམས་ལ་བརྩེ་བ་ཆེན་པོས་འདོན་པར་དམ་བཅས་ཏེ།བརྩོན་པའི་སྟོབས་ཟླ་མེད་པས་བསྒྲུབས་པ་གང་བླ་ན་མེད་ཅིང་མཚུངས་པ་མེད་པའི་སངས་རྒྱས་ཀྱི་ཆོས་མཐའ་ཡས་པ་རྣམས་བསྐྱེད་ཅིང་གསོ་བར་བྱེད་པའི་ཡུམ། བདེ་བར་གཤེགས་པ་སངས་རྒྱས་བཅོམ་ལྡན་འདས་རྣམས་ཀྱི་བགྲོད་པ་གཅིག་པའི་ལམ། ལེགས་པར་གསུངས་པ་ཐམས་ཅད་ཀྱི་རབ་དང་ཕུལ་དང་གཙོ་བོ། ཉན་ཐོས་དང་རང་སངས་རྒྱས་ཐམས་ཅད་ཀྱྀ་ཐར་པའི་ལམ་གཅིག་པུ།

ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ཐམས་ཅད་ཀྱི་མངོན་པར་རྟོགས་པའི་རྒྱན་གྱི་བསྟན་བཅོས་འགྲེལ་པ་དང་བཅས་པ་འཆད་པ་ལ་གསུམ། བསྟན་བཅོས་འཆད་པ་ལ་འཇུག་པའི་ཡན་ལག །ཡན་ལག་ཅན་གྱི་བསྟན་བཅོས་དངོས། བཤད་པ་ཡོངས་སུ་རྫོགས་པའི་ཡན་ལག་མཇུག་གི་དོན་ནོ།།དང་པོ་ལ་གཉིས། ལོ་ཙཱ་བས་བསྟན་བཅོས་བསྒྱུར་བའི་ཡན་ལག་ཏུ་མཛད་པ་དང༌། འགྲེལ་པ་མཛད་པ་པོས་འགྲེལ་པ་རྩོམ་པའི་ཡན་ལག་ཏུ་མཛད་པའོ། །དང་པོ་ལ་གསུམ། མཚན་གྱི་དོན། བམ་པོའི་གྲངས། འགྱུར་གྱི་ཕྱག་གོ །དང་པོ་ལ་གསུམ། མཚན་བསྒྱུར་བ། བཤད་པ། བཏགས་པའི་དགོས་པའོ། །དང་པོ་ནི། འགྲེལ་པ། རྒྱ་གར་སྐད་དུ། ཨ་བྷི་ས་མ་ཡ་ཨ་ལཾ་ཀཱ་ར་ནཱ་མ་པྲཛྙཱ་པཱ་ར་མི་ཏཱ་ཨུ་པ་དེ་ཤ་ཤཱསྟྲ་བྲྀད་ཏི། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བའི་འགྲེལ་པ།འགྲེལ་པའི་སྦྱོར་ཊཱིཀ རྒྱ་གར་གྱི་སྐད་དུ་བསྟན་བཅོས་འདིའི་མིང་ལ་ཇི་སྐད་ཟེར་སྙམ་ན། ཡུལ་དེ་ན་སྐད་རིགས་བཞི་ཡོད་པ་ལས་ལེགས་སྦྱར་གྱི་སྐད་དུ། འདིའི་མིང་ལ། ཨ་བྷི་ས་མ་ཡ། ཞེས་སོགས་ཟེར་ལ། དེ་བོད་ཀྱི་སྐད་དུ་བསྒྱུར་ན། པྲཛྙཱ་ནི་ཤེས་རབ། པཱ་ར་མི་ཏཱ་ནི་ཕ་རོལ་ཏུ་ཕྱིན་པ། ཨུ་པ་དེ་ཤ་ནི་མན་ངག །ཤཱསྟྲ་ནི་བསྟན་བཅོས། ཨ་བྷི་ས་མ་ཡ་ནི་མངོན་པར་རྟོགས་པ། ཨཱ་ལངྐར་ནི་རྒྱན། ནཱ་མ་ནི་ཞེས་བྱ་བ། བྲྀཏྟི་ནི་འགྲེལ་པ་ཞེས་པར་འགྱུར་རོ།། གཉིས་པ་ ( བཤད་པ་ ) ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི་སྐབས་འདིར་གཞུང་ཤེར་ཕྱིན་ཏེ། རྒྱས་འབྲིང་བསྡུས་གསུམ་ལ་སོགས་པའོ།།མན་ངག་ནི། མྱུར་དུ་ཁོང་དུ་ཆུད་པར་བྱེད་པ་སྟེ། མདོ་དོན་རྒྱ་ཆེན་པོ་ཚིག་ཉུང་ངུས་བདེ་བླག་ཏུ་རྟོགས་པར་བྱེད་པའོ།།བསྟན་བཅོས་ཀྱི་སྒྲའི་དོན་ནི། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའོ།།མངོན་པར་རྟོགས་པ་ནི། ཡང་དག་པའི་དོན་ལ་མངོན་དུ་ཕྱོགས་པ་དང་དོན་དེ་ཇི་ལྟ་བ་བཞིན་རྟོགས་པ་སྟེ།

མངོན་རྟོགས་བརྒྱད་དོ།།རྒྱན་ནི། གསལ་བྱེད་དང་མཛེས་བྱེད་ཀྱི་རྒྱན་གཉིས་ཀའོ། །ཞེས་བྱ་བ་ནི། བསྟན་བཅོས་འདིའི་མཚན་ལ་དེ་སྐད་དུ་འདོན་པར་བྱའོ་ཞེས་པའི་དོན་ནོ།།འགྲེལ་པ་ནི། རྣམ་པར་འབྱེད་ཅིང་གོ་གསལ་བར་འགྲེལ་པའོ།།གསུམ་པ་ ( བཏགས་པའི་དགོས་པ་ ) ལ་གསུམ། རྒྱ་སྐད་སྨོས་པའི་དགོས་པ། བོད་སྐད་སྨོས་པའི་དགོས་པ། མཚན་བཏགས་པའི་དགོས་པ་དངོས་སོ། །དང་པོ་ནི། ཆོས་ཁུངས་བཙུན་པར་སྟོན་པ་དང༌། སྐད་ལ་བག་ཆགས་འཇོག་པ། རྒྱུད་ལ་བྱིན་བརླབས་འཇུག་པའི་ཆེད་དོ།།གཉིས་པ་ ( བོད་སྐད་སྨོས་པའི་དགོས་པ་ ) ནི། རྒྱ་བོད་ཀྱི་སྐད་གཉིས་ཀྱིས་དོན་གཅིག་བརྗོད་པས་ན་དེ་གཉིས་རྣམ་གྲངས་སུ་ཤེས་པའི་ཆེད་དང༌། དེ་གཉིས་དྲང་ཐད་དང་ཐད་ལོག་ཏུ་འབྱུང་བ་དོན་མི་འཆུག་པར་བསྒྱུར་བས་ན་ལོ་པཎ་མཁས་གྲུབ་ཏུ་ཤེས་པའི་ཆེད་དང༌། རྒྱ་སྐད་གོ་དཀའ་བ་བོད་སྐད་གོ་སླ་བར་བསྒྱུར་བས་སྒྱུར་བྱེད་ཀྱི་དྲིན་དྲན་པའི་ཆེད་དུའོ།།གསུམ་པ་ ( མཚན་བཏགས་པའི་དགོས་པ་དངོས་ ) ལ། སྤྱིར་མིང་བཏགས་པའི་དགོས་པ་དང༌། བྱེ་བྲག་ཏུ་ཀླད་དུ་སྨོས་པའི་དགོས་པ་གཉིས་ཏེ། དང་པོ་ནི། མིང་དེ་ལས་མིང་དོན་འབྲེལ་བར་ཤེས་པས་ན་མིང་ལ་བརྟེན་ནས་དོན་རྟོགས་པར་འགྱུར་བའི་དགོས་པ་ཡོད་དེ། ཇི་སྐད་དུ། མིང་དུ་གདགས་པར་མ་མཛད་ན།།འཇིག་རྟེན་ཐམས་ཅད་རྨོངས་པར་འགྱུར།།དེ་བས་རྨོངས་པ་སྤང་བའི་ཕྱིར།།མགོན་པོས་མིང་དུ་གདགས་པར་མཛད།།ཅེས་པ་ལྟར་རོ།།གཉིས་པ་ ( བྱེ་བྲག་ཏུ་ཀླད་དུ་སྨོས་པའི་དགོས་པ་ ) ནི། གླེགས་བམ་བཙལ་སླ་བའི་ཆེད་དུའོ། །གཉིས་པ་བམ་པོའི་གྲངས་ནི། འགྲེལ་པ། བམ་པོ་དང་པོ།འགྲེལ་པའི་སྦྱོར་ཊཱིཀ བམ་པོ་ཞེས་པ་བམ་ཚད་དུ་ལོངས་པའི་གཞུང་གི་ཆ་མང་པོ་ཕྱོགས་གཅིག་ཏུ་སྡོམས་ནས་གཞུང་ཚན་པ་ཚན་པར་བསྡམས་པའི་མིང་སྟེ། དཔེར་ན་རྩཱའི་བམ་པོ་བཞིན་ནོ།།དེའང་ཤློཀ་སྟོང་གི་སུམ་ཆ་ལ་བམ་པོར་བྱས་པ་དང་ཤློཀ་གསུམ་བརྒྱ་ལ་བམ་པོར་བྱས་པ་གཉིས་ལས།

འདིར་ཕྱི་མ་སྟེ། ཤློཀ་སྟོང་ལྔ་བརྒྱ་ལ་བམ་པོ་ལྔར་བྱས་པས་སོ།། དང་པོ་ཞེས་པ་ནི། བམ་གྲངས་ལྔ་ཡོད་པའི་དང་པོ་འདི་ནས་འཆད་པའོ།།གསུམ་པ་འགྱུར་གྱི་ཕྱག་ནི། རྩ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།།རྩ་བའི་སྦྱོར་ཊཱིཀ ལོ་ཙཱ་བ་ཆེན་པོ་རྣམས་ཀྱིས་འགྱུར་མཛད་པའི་ཐོག་མར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་གུས་པས་ཕྱག་འཚལ་བ་ཆོས་ཅན། དགོས་པ་ཡོད་དེ། འགྱུར་མཐར་ཕྱིན་པའི་ཆེད་ཡོད་པས་སོ།།གཉིས་པ་འགྲེལ་པ་མཛད་པ་པོས་འགྲེལ་པ་རྩོམ་པའི་ཡན་ལག་ཏུ་མཛད་པ་ལ་ལྔ། མཆོད་པར་བརྗོད་ཅིང་དབྱེ་བར་དམ་བཅའ་བ། སློབ་དཔོན་སྔ་མས་ཕྱེ་བའི་ཚུལ། འགའ་ཞིག་གིས་མ་རྙེད་པ་རྙེད་པར་བསྟན་པ། རྙེད་པའི་རྒྱུ་བསྟན་པ། ཁེངས་བསྐྱུང་བའོ། །དང་པོ་ནི།འགྲེལ་པ། ཤེས་རབ་ཕ་རོལ་ཕྱིན་པ་ལ།།དེའི་རྒྱན་ཚིག་ལེའུར་བྱས་པ་དག།ཀུན་གྱི་རྒྱན་དུ་འགྱུར་བར་ནི།།རྣམ་པར་དབྱེ་ཕྱིར་གུས་ཕྱག་འཚལ།། འགྲེལ་པའི་སྦྱོར་ཊཱིཀ སློབ་དཔོན་སེང་གེ་བཟང་པོས་འགྲེལ་པ་རྩོམ་པའི་ཐོག་མར་གཞུང་ཤེས་རབ་ཀྱི་ཕ་རོལ་ཏུ་ཕྱིན་པ་བརྗོད་བྱ་དང་བཅས་པ་ལ་གུས་ཕྱག་འཚལ་བ་ཆོས་ཅན། དགོས་པ་ཡོད་དེ། ཤེར་ཕྱིན་དེའི་རྒྱན་གྱི་ཚིག་ལེའུར་བྱས་པ་མངོན་རྟོགས་རྒྱན་དག་ཡུམ་གསུམ་པོ་ཀུན་གྱི་རྒྱན་དུ་འགྱུར་བར་ནི་རྣམ་པར་དབྱེ་བར་བྱ་བའི་ཆེད་ཡོད་པའི་ཕྱིར། ངག་དོན། སློབ་དཔོན་སེང་གེ་བཟང་པོ་ཆོས་ཅན། འགྲེལ་པ་རྩོམ་པའི་ཐོག་མར་ཡུམ་ལ་ཕྱག་འཚལ་བ་ལ་དགོས་པ་ཡོད་དེ། མངོན་རྟོགས་རྒྱན་ཡུམ་གསུམ་པོ་ཀུན་གྱི་རྒྱན་དུ་བསྒྲུབ་པའི་ཆེད་ཡོད་པའི་ཕྱིར། གཉིས་པ་ ( སློབ་དཔོན་སྔ་མས་ཕྱེ་བའི་ཚུལ ) ་ལ་བཞི། ཐོགས་མེད་ཀྱིས་རྣམ་བཤད་མཛད་ཚུལ། དབྱིག་གཉེན་གྱིས་བཀྲོལ་ཚུལ། འཕགས་གྲོལ་གྱིས་ཕྱེ་ཚུལ། བཙུན་གྲོལ་གྱིས་རྣམ་བཤད་བྱས་ཚུལ་ལོ། །དང་པོ་ནི། འགྲེལ་པ། འགྲོ་ལ་ཆགས་པས་ཀུན་ཆགས་མཛད།།འཕགས་པ་ཐོགས་མེད་སྐྱོབ་ཉིད་ཀྱིས།།མི་ཕམ་མགོན་ལ་གསན་ནས་ནི།།བསྟན་བཅོས་ཆེན་པོའི་རྣམ་བཤད་མཛད།།འགྲེལ་པའི་སྦྱོར་ཊཱིཀ

འགྲོ་བ་ལ་སྙིང་རྗེའི་ཆགས་པས་ཀུན་ཏུ་ཆགས་པར་མཛད་པའི་འཕགས་པ་ཐོགས་མེད་སྐྱོབ་པ་ཉིད་ཆོས་ཅན། ཁྱོད་ཀྱིས་བསྟན་བཅོས་ཆེན་པོ་མངོན་རྟོགས་རྒྱན་མདོ་དང་བཅས་པའི་རྣམ་བཤད་མཛད་དེ། མི་ཕམ་མགོན་པོ་ལ་ཆོས་དངོས་སུ་གསན་པ་ལ་བརྟེན་ནས་ནི་དེ་ཉིད་རྣམ་ངེས་མཛད་པའི་ཕྱིར། ངག་དོན། འཕགས་པ་ཐོགས་མེད་ཆོས་ཅན། བསྟན་བཅོས་ཆེན་པོའི་རྣམ་བཤད་མཛད་དེ། དེ་ཉིད་རྣམ་ངེས་མཛད་པའི་ཕྱིར། གཉིས་པ་ ( དབྱིག་གཉེན་གྱིས་བཀྲོལ་ཚུལ་ ) ནི། འགྲེལ་པ། འགྲོ་དོན་རྩ་ལག་དབྱིག་གི་གཉེན།།རང་གི་མོས་པ་གཙོར་བྱེད་པས།།ཤེས་བྱ་ནང་གི་ཡིན་པ་ལ།།ཡང་དག་བརྟེན་ནས་རྣམ་པར་བཀྲོལ།།འགྲེལ་པའི་སྦྱོར་ཊཱིཀ འགྲོ་བའི་དོན་ཕན་བདེའི་རྩ་ལག་དབྱིག་གི་གཉེན་ཆོས་ཅན། དེ་རྣམ་པར་བཀྲོལ་ཏེ། རང་སེམས་ཙམ་གྱི་ལྟ་བ་ལ་མོས་པ་གཙོ་བོར་བྱེད་པའི་དབང་གིས་ཤེས་བྱ་ཡུལ་དུ་སྣང་བ་རྣམས་ནང་སེམས་ཀྱི་བདག་ཉིད་ཡིན་པར་འདོད་པ་རྣམ་རིག་གི་གྲུབ་མཐའ་ལ་ཡང་དག་པར་བརྟེན་ནས་ནི་ཉི་ཁྲི་གཞུང་འགྲེལ་མཛད་པས་སོ།།གསུམ་པ་ ( འཕགས་གྲོལ་གྱིས་ཕྱེ་ཚུལ་ ) ནི། འགྲེལ་པ། འཕགས་པའི་ཁོངས་སུ་གཏོགས་པ་ཡི།།རྣམ་པར་གྲོལ་བ་ཞེས་བྱས་ཀྱང༌།།དེས་བྱས་བྱས་པ་མིན་མཐོང་ནས།།དབུ་མར་གནས་པའི་བློས་རྣམ་ཕྱེ།། འགྲེལ་པའི་སྦྱོར་ཊཱིཀ ཐེག་ཆེན་འཕགས་པའི་ཁོངས་སུ་གཏོགས་པ་ཡི་རྣམ་པར་གྲོལ་བའི་སྡེ་ཞེས་བྱ་བས་ཀྱང་ཆོས་ཅན། དེ་རྣམ་པར་ཕྱེ་སྟེ། དབྱིག་གཉེན་དེས་སེམས་ཙམ་གྱི་གྲུབ་མཐའ་དང་མཐུན་པའི་འགྲེལ་པ་བྱས་པ་དེ་ཡུམ་དོན་ཇི་ལྟ་བ་བཞིན་བྱས་པ་མ་ཡིན་པར་མཐོང་ནས་དགོངས་པ་དབུ་མར་གནས་པར་རྟོགས་པའི་བློས་ཉི་ཁྲི་སྣང་བ་མཛད་པས་སོ།།བཞི་པ་ ( བཙུན་གྲོལ་གྱིས་རྣམ་བཤད་བྱས་ཚུལ་ ) ནི། འགྲེལ་པ། དེ་ཡི་འོག་ཏུ་རྣམ་གྲོལ་སྡེ།།དད་པའི་ས་ལ་གནས་པ་ཡིས།།བསྟན་བཅོས་མཐའ་དག་མ་རྙེད་པར།།རང་དང་རྗེས་མཐུན་རྣམ་བཤད་བྱས།།འགྲེལ་པའི་སྦྱོར་ཊཱིཀ འཕགས་གྲོལ་གྱིས་ཕྱེ་བ་དེའི་འོག་ཏུ་དད་པའི་ས་ཚོགས་ལམ་ལ་གནས་པའི་བཙུན་པ་རྣམ་གྲོལ་སྡེ་ཆོས་ཅན།

ཁྱོད་ཀྱིས་དེའི་རྣམ་བཤད་བྱས་ཏེ། བསྟན་བཅོས་འདི་ཡུམ་གསུམ་པོ་མཐའ་དག་གི་རྒྱན་དུ་མ་རྙེད་པར་ཉི་ཁྲི་ལེ་མང་ཁོ་ནའི་དོན་དུ་རང་གིས་རྙེད་པ་དང་རྗེས་སུ་མཐུན་པར་ཉི་ཁྲི་རྣམ་འགྲེལ་མཛད་པས་སོ།།གསུམ་པ་འགའ་ཞིག་གིས་མ་རྙེད་པ་རྙེད་པར་བསྟན་པ་ནི། འགྲེལ་པ། དེ་ལྟར་མཁས་པས་སྣང་བྱས་ཤིང༌།།འགའ་ཞིག་ཁོ་ནས་མ་རྙེད་པའི།།བསྟན་བཅོས་མཐའ་དག་འདི་དེ་ལྟར།།རྙེད་པ་གང་དེ་ཡ་མཚན་ནོ།།འགྲེལ་པའི་སྦྱོར་ཊཱིཀ སློབ་དཔོན་སེང་གེ་བཟང་པོ་ཆོས་ཅན། དབྱིག་གཉེན་སོགས་འགའ་ཞིག་ཁོ་ནས་མ་རྙེད་པའི་བསྟན་བཅོས་མངོན་རྟོགས་རྒྱན་གྱི་ཚིག་དང་དོན་མཐའ་དག་འདི་ཡུམ་གསུམ་ཅར་གྱི་ཚིག་དོན་གྱི་རྒྱན་ཡིན་པ་དེ་ལྟར་དུ་རྙེད་པ་གང་ཡིན་པ་དེ་ནི་ཡ་མཚན་ཆེ་སྟེ། བཤད་པ་དེ་ལྟར་མཁས་པ་སྔ་མའི་ལེགས་བཤད་ཀྱིས་སྣང་བར་བྱས་ཤིང་སངས་རྒྱས་ཀྱི་ཐུགས་རྗེ་དང་རང་གི་བློ་གྲོས་ཀྱི་སྟོབས་ཀྱིས་རྙེད་པས་སོ།།བཞི་པ་རྙེད་པའི་རྒྱུ་བསྟན་པ་ནི། འགྲེལ་པ། དེ་ལྟས་ཤིན་ཏུ་རྙེད་དཀའ་བ།།ཟབ་མོའི་ལམ་འདི་ཅི་ཞིག་ལྟར།།སངས་རྒྱས་དབང་གིས་རྙེད་པ་ནི།།མཁས་པ་རྣམས་ཀྱིས་དབྱེ་བའི་རིགས།། འགྲེལ་པའི་སྦྱོར་ཊཱིཀ དེ་ལྟ་བས་ན་སློབ་དཔོན་སེང་གེ་བཟང་པོ་ཆོས་ཅན། ཤིན་ཏུ་རྙེད་དཀའ་བའི་ཟབ་མོའི་ལམ་ཤེར་ཕྱིན་གྱི་ཚིག་དོན་འདི་ནི་རྙེད་པའི་རྒྱུ་ཡོད་དེ། ཡུན་རིང་པོར་རྒྱལ་བ་སྲས་བཅས་མཉེས་པར་བྱས་པས་དུས་ཅི་ཞིག་ལྟར་ན། སངས་རྒྱས་ཀྱི་བྱིན་བརླབས་ཀྱི་དབང་གིས་རྙེད་པས་སོ།།དེས་ན། ཤེར་ཕྱིན་དེ་དག་རྣམ་པར་དབྱེ་བར་རིགས་ཏེ། རྙེད་དཀའ་བ་རྙེད་པའི་མཁས་པ་རྣམས་ཀྱིས་དེ་ལ་སྲིད་ཞུ་བྱེད་དགོས་པས་སོ།།ལྔ་པ་ཁེངས་པ་བསྐྱུང་བ་ནི། འགྲེལ་པ། རྣམ་པ་ཀུན་ཏུ་བདག་གི་ནི།།སྤྱོད་ཡུལ་མིན་ཡང་བསོད་ནམས་དག།བསྒྲུབ་དང་མཐུན་ཕྱིར་རང་གཞན་ལ།།ཕན་གདགས་འདོད་པས་སྤྲོ་བ་སྐྱེས།།འགྲེལ་པའི་སྦྱོར་ཊཱིཀ དེ་ཆོས་ཅན། ཡུམ་དོན་རྣམ་པ་ཀུན་ཏུ་སེང་བཟང་བདག་གི་ནི་མངོན་སུམ་གྱི་སྤྱོད་ཡུལ་མིན་ཡང་འགྲེལ་པ་རྩོམ་པ་ལ་སྤྲོ་བ་སྐྱེས་ཏེ།

བསོད་ནམས་དང་ཡེ་ཤེས་ཀྱི་ཚོགས་གཉིས་པོ་དག་བསྒྲུབ་པ་དང་རྒྱན་གྱི་འགྲེལ་པ་རྩོམ་པ་གཉིས་སངས་རྒྱས་ཀྱི་རྒྱུར་རྗེས་སུ་མཐུན་པར་མཐོང་ནས་རང་གཞན་ལ་ཕན་གདགས་པར་འདོད་པའི་མཁས་མཆོག་ཡིན་པས་སོ།། གཉིས་པ་ཡན་ལག་ཅན་གྱི་བསྟན་བཅོས་དངོས་ལ་གསུམ། རང་ཉིད་བསྟན་བཅོས་རྩོམ་པ་ལ་འཇུག་པའི་ཡན་ལག་ཏུ་མཆོད་བརྗོད། བརྩམས་པའི་བསྟན་བཅོས་ལ་གཞན་འཇུག་པའི་ཡན་ལག་ཏུ་དགོས་འབྲེལ། འཇུག་བྱ་བསྟན་བཅོས་ཀྱི་བརྗོད་བྱ་མངོན་རྟོགས་ཉིད་བཤད་པའོ།།དང་པོ་ལ་གསུམ། མཚམས་སྦྱར་བ། རྩ་བ། འགྲེལ་པའོ། །དང་པོ་ ( མཚམས་སྦྱར་ ) ནི། འགྲེལ་པ། འཕགས་པ་བྱམས་པ་རང་ཉིད་དམ་པའི་སྤྱོད་པ་དང་མཐུན་པར་རབ་ཏུ་སྟོན་པས། །སོ་སོ་རང་གིས་རིག་པའི་ཡེ་ཤེས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཅན་གྱི་རབ་ཏུ་དང་བ་ནི་ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ་ཞེས་བྱ་བར་ངེས་པར་བཟུང་ནས། གཞན་དག་བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང༌། དཔག་ཏུ་མེད་པའི་འབྱུང་གནས་ལ་དོན་གྱིས་འཇུག་པར་བྱ་བའི་ཕྱིར་རབ་ཏུ་དང་བ་བསྐྱེད་པའི་ཆེད་དུ། རེ་ཞིག་དང་པོར་ཡུམ་ལ་ཡོན་ཏན་ཇི་ལྟ་བ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་ཕྱག་འཚལ་བ། འགྲེལ་པའི་སྦྱོར་ཊཱིཀ འཕགས་པ་བྱམས་པས་རེ་ཞིག་བསྟན་བཅོས་རྩོམ་པའི་དང་པོར་ཡུམ་ལ་སྤངས་རྟོགས་མཛད་པའི་ཡོན་ཏན་ཇི་ལྟར་ཡོད་པ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་སྒོ་ནས་ཕྱག་འཚལ་བ་ཆོས་ཅན། དགོས་པ་ཡོད་དེ། རང་ཉིད་གཞན་ངོར་སྐྱེས་བུ་དམ་པའི་སྤྱོད་པ་དང་མཐུན་པར་རབ་ཏུ་སྟོན་པའི་ཆེད་དང༌། གདུལ་བྱ་གཞན་དག་བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས་དེ་ལ་དོན་གྱིས་འཇུག་པར་བྱ་བའི་ཕྱིར་དུ་རབ་ཏུ་དང་བ་བསྐྱེད་པའི་ཆེད་དུ་ཡིན་པས་སོ།།གདུལ་བྱ་ཡུམ་ལ་དང་བ་ལ་བརྟེན་ནས་དེ་ལ་དོན་གྱིས་འཇུག་པར་འགྱུར་བར་ཅིས་ཤེས་ཤེ་ན།

བྱམས་པའི་མཉམ་གཞག་སོ་སོ་རང་གིས་རིག་པའི་ཡེ་ཤེས་ཀྱིས་ཤེས་ཏེ། ཡེ་ཤེས་དེས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་མཁྱེན་པ་གསུམ་གྱི་བདག་ཉིད་དེ་དང་བའི་མོས་ཡུལ་དུ་བྱེད་པ་ཅན་གྱི་རབ་ཏུ་དང་བ་ནི་ངེས་པར་ལེཌ་པ་བྱང་ཆུབ་གསུམ་པོ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ་ཞེས་བྱ་བར་ངེས་པར་གཟུང་བ་ལ་བརྟེན་ནས་སོ།།ངག་དོན། རྗེ་བཙུན་བྱམས་མགོན་ཆོས་ཅན། བསྟན་བཅོས་རྩོམ་པའི་ཐོག་མར་མཆོད་བརྗོད་མཛད་པ་ལ་དགོས་པ་ཡོད་དེ། རང་ཉིད་གཞན་ངོར་དམ་པའི་སྤྱོད་པ་དང་མཐུན་པར་སྟོན་ཞིང་གདུལ་བྱ་ཡུམ་ལ་དང་བ་བསྐྱེད་པའི་ཆེད་ཡིན་པའི་ཕྱིར། གཉིས་པ་ ( རྩ་བ་ ) ནི། རྩ་བ། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་འཁྲིད་མཛད་གང་ཡིན་དང༌།།འགྲོ་ལ་ཕན་པར་བྱེད་རྣམས་ལམ་ཤེས་ཉིད་ཀྱིས་འཇིག་རྟེན་དོན་སྒྲུབ་མཛད་པ་གང༌།།གང་དང་ཡང་དག་ལྡན་པས་ཐུབ་རྣམས་རྣམ་པ་ཀུན་ལྡན་སྣ་ཚོགས་འདི་གསུངས་པ།།ཉན་ཐོས་བྱང་ཆུབ་སེམས་དཔའི་ཚོཌ་བཅས་སངས་རྒྱས་ཀྱི་ནི་ཡུམ་དེ་ལ་ཕྱག་འཚལ།།༡ རྩ་བའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། སངས་རྒྱས་ཉན་ཐོས་བྱང་ཆུབ་སེམས་དཔའི་ཚོགས་དང་བཅས་པས་བསྐོར་བ་ཡི་ནི་ཡུམ་ཤེར་ཕྱིན་དེ་ལ་ཕྱག་འཚལ་བར་རིགས་ཏེ། ཡུམ་ཀུན་ཤེས་ཉིད་ཀྱྀས་སྲས་ཉན་ཐོས་དང་རང་རྒྱལ་སྡུག་བསྔལ་ཞི་བའི་མྱང་འདས་ཚོལ་བ་རྣམས་ཀྱི་བཞེད་དོན་ལྷག་བཅས་ལྷག་མེད་ཀྱི་ཉེར་ཞི་གཉིས་སུ་འཁྲིད་པར་མཛད་པ་གང་ཡིན་པ་དང༌། ཡུམ་ལམ་ཤེས་ཉིད་ཀྱིས་སྲས་འགྲོ་བ་ལ་ཕན་པར་བྱེད་པའི་བྱང་སེམས་རྣམས་ཀྱི་བཞེད་དོན་འཇིག་རྟེན་གྱི་དོན་བསྒྲུབ་པར་མཛད་པ་གང་ཡིན་པ་དང༌། ཡུམ་རྣམ་མཁྱེན་གང་དང་ཡང་དག་པར་ལྡན་པས་སྲས་ཐུབ་པ་སངས་རྒྱས་རྣམས་ཀྱི་བཞེད་དོན་ཆོས་ཀྱི་འཁོར་ལོ་རྣམ་པ་ཀུན་ལྡན་སྣ་ཚོགས་པ་འདི་གསུངས་པའི་བདག་རྐྱེན་མཛད་པས་སོ།།ངག་དོན། དེ་ཆོས་ཅན། ཡུམ་མཁྱེན་གསུམ་ལ་ཕྱག་འཚལ་བའི་རྒྱུ་མཚན་ཡོད་དེ།

ཡུམ་མཁྱེན་པ་གསུམ་པོ་དེས་སྲས་བཞིའི་བཞེད་དོན་མཐའ་དག་རྫོགས་པར་སྒྲུབ་པའི་རྒྱུ་མཚན་གྱིས་ཕྱག་འཚལ་བའི་ཕྱིར། གསུམ་པ་

( འགྲེལ་པ་ ) ལ་ལྔ། སྔ་འགྲེལ་གྱི་བསྡུས་དོན་ལ་འཕྲོས་པ། དགོས་དོན་ལ་འཕྲོས་པ། མཁྱེན་གསུམ་ལ་བསྟོད་པའི་རྒྱུ་མཚན། རྩ་བའི་ཚིག་དོན། རྒལ་ལན་གྱིས་གཏན་ལ་ཕབ་པའོ། །དང་པོ་ནི། འགྲེལ་པ། ཚིགས་སུ་བཅད་པ་འདིས་ནི་འདིའི་ཆེ་བའི་བདག་ཉིད་ཕུལ་དུ་བྱུང་བ་དང་ལྡན་པ་བརྗོད་དེ། འགྲེལ་པའི་སྦྱོར་ཊཱིཀ ཉན་ཐོས་ཞི་ཚོལ་གྱི་ཚིགས་སུ་བཅད་པ་འདིས་ནི་ཆོས་ཅན། ཡུམ་ལ་བསྟོད་དེ། མཁྱེན་གསུམ་འདིའི་ཆེ་བའི་བདག་ཉིད་སྤངས་རྟོགས་མཛད་པའི་ཡོན་ཏན་གཞན་ལས་ཕུལ་དུ་བྱུང་བ་དང་ལྡན་པར་བརྗོད་པའི་ཕྱིར།གཉིས་པ་ ( དགོས་དོན་ལ་འཕྲོས་པ་ ) ལ་གསུམ། གནས་སྐབས་ཀྱི་དགོས་པ། བརྒྱུད་པའི་དགོས་པ། མཇུག་བསྡུ་བའོ། །དང་པོ་ལ་གཉིས། དབང་རྟུལ་དང་བ་བསྐྱེད་པའི་དགོས་པ་དང༌། དབང་རྣོན་དང་བ་བསྐྱེད་པའི་དགོས་པའོ། །དང་པོ་ནི།འགྲེལ་པ། དེ་ཐོས་ནས་རེ་ཞིག་དད་པའྀ་རྗེས་སུ་འབྲང་བ་རྣམས་ནི་འདི་ལ་ཐེ་ཚོམ་མེད་པར་མྱུར་དུ་རབ་ཏུ་དང་བ་སྐྱེའོ།།འགྲེལ་པའི་སྦྱོར་ཊཱིཀ གདུལ་བྱ་དེ་ལ་གཉིས་ཡོད་པ་ལས་རེ་ཞིག་དབང་རྟུལ་དད་པའི་རྗེས་སུ་འབྲང་བ་རྣམས་ནི་ཆོས་ཅན། མཆོད་ཡུམ་འདི་ལ་ཐེ་ཚོམ་མེད་པར་དུས་མྱུར་དུ་རབ་ཏུ་དང་བ་སྐྱེ་བའི་རྒྱུ་ཡོད་དེ། ཉན་ཐོས་ཞི་ཚོལ་གྱི་ཚིགས་བཅད་དེ་ཐོས་པས་རྐྱེན་བྱས་ནས་དང་བས་སོ།།གཉིས་པ་ ( དབང་རྣོན་དང་བ་བསྐྱེད་པའི་དགོས་པ་ ) ནི། འགྲེལ་པ། ཆོས་ཀྱི་རྗེས་སུ་འབྲང་བ་རྣམས་ཀྱང་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར། ཞེས་བྱ་བ་ལ་སོགས་པའྀ་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པར་ཡོངས་སུ་ཤེས་པ་ཚིགས་སུ་བཅད་པའི་དོན་གྱི་མཚན་ཉིད་ཀྱི་ཡུམ་ལ་གནོད་པ་མ་མཐོང་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཚུལ་གསུམ་པ་ཅན། སངས་རྒྱས་ལ་སོགས་པ་བསྐྲུན་པར་མཛད་པ་ནི་གདོན་མི་ཟ་བར་སྲིད་པ་ཉིད་དོ། །ཞེས་ངེས་པར་བཟུང་སྟེ། དེ་ལ་རབ་ཏུ་དང་བ་སྐྱེད་པར་བྱེད་པ་ཉིད་དོ།།འགྲེལ་པའི་སྦྱོར་ཊཱིཀ

གདུལ་བྱ་ཆོས་ཀྱི་རྗེས་སུ་འབྲང་བ་རྣམས་ཀྱང་ཆོས་ཅན། ཡུམ་དེ་ལ་རབ་ཏུ་དང་བ་སྐྱེད་པར་བྱེད་པ་ཉིད་ཀྱི་རྒྱུ་ཡོད་དེ། ཉན་ཐོས་ཞི་ཚོལ་སོགས་ཀྱི་ཚིགས་སུ་བཅད་པའི་བརྗོད་བྱའི་དོན་གྱི་མཚན་ཉིད་ཅན་གྱི་ཡུམ་གཞི་དང་ལམ་དང་རྣམ་པ་སྐྱེ་བ་མེད་པ་ཡོངས་སུ་ཤེས་པ་དེས་སྲས་བཞིའི་བཞེད་དོན་བསྒྲུབ་པའི་ཚུལ་ལ་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་བ་ལ་སོགས་པ་སྐྱེ་མེད་སྒྲུབ་བྱེད་ཀྱི་རིགས་པ་དང་དེས་དྲངས་པའི་ཚད་མས་གནོད་པ་མ་མཐོང་བའི་རྒྱུ་མཚན་གྱིས་སོ།།དེ་ཆོས་ཅན། ཡུམ་ལ་དང་བ་སྐྱེ་བའི་ཚུལ་ཡོད་དེ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཐེག་པ་གསུམ་གྱི་ཚུལ་གསུམ་པ་ཅན་དེས་སངས་རྒྱས་ལ་སོགས་པ་སྲས་བཞིའི་བཞེད་དོན་མཐའ་དག་བསྐྲུན་པར་མཛད་པ་ནི་གདོན་མི་ཟ་བར་སྲིད་པ་ཉིད་དོ་ཞེས་ངེས་པར་གཟུང་བའི་ཚུལ་གྱིས་དང་བ་སྐྱེས་པས་སོ།།རབ་ཏུ་དང་བ་ཞེས་པ་དབང་པོ་རྣོ་རྟུལ་གཉིས་ཀ་ལ་འབྱུང་ཡང་དེ་གཉིས་ཀྱི་ཁྱད་པར་ནི། སྔ་མ་ཐེ་ཚོམ་མེད་པར་མྱུར་དུ་དང་བ་ཆེན་པོ་སྐྱེས་པའི་དོན་དང༌། ཕྱི་མ་བརྟགས་ཤིང་དཔྱད་ནས་རྐྱེན་གྱིས་མི་འཕྲོག་པའི་དང་བ་ཆེན་པོ་སྐྱེ་བའི་དོན་ནོ།།འདི་ལ་དང༌། དེ་ལ་ཞེས་པ་ནི་དང་བ་སྐྱེ་དཀའ་སླའི་དབང་དུ་བྱས་པའོ། །ཡུམ་གྱི་གདུལ་བྱ་དབང་རྣོན་ཆོས་ཅན། དེ་ལ་དང་བའི་རྒྱུ་ཡོད་དེ། དེས་སྲས་བཞིའི་བཞེད་དོན་བསྒྲུབ་པ་ལ་གནོད་བྱེད་མ་མཐོང་ཞིང་སྒྲུབ་བྱེད་གཟུང་བའི་གདུལ་བྱ་ཡིན་པའི་ཕྱིར། གཉིས་པ་བརྒྱུད་པའི་དགོས་པ་ནི། འགྲེལ་པ། དེ་ལ་རབ་ཏུ་དང་བས་ཀྱང་དེའི་ཡོན་ཏན་མངོན་པར་འདོད་པའི་གང་ཟག་གཉིས་ཀ་ཡང་དེ་དང་དེ་ལ་བརྟེན་པའི་གསུང་རབ་ལ་རྣམ་པ་ཐམས་ཅད་དུ་གཟུང་བ་ལ་སོགས་པའི་དོན་དུ་ཤིན་ཏུ་གུས་པར་བྱེད་དོ། །དེ་ནས་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་ལེགས་པའི་མཆོག་འཐོབ་པར་འགྱུར་རོ།།འགྲེལ་པའི་སྦྱོར་ཊཱིཀ

གདུལ་བྱ་ཡུམ་དེ་ལ་རབ་ཏུ་དང་བས་ཀྱང་ཆོས་ཅན། དགོས་པ་ཡོད་དེ། ཡུམ་དེའི་སྤངས་རྟོགས་མཛད་པའི་ཡོན་ཏན་མངོན་པར་འདོད་པའི་གང་ཟག་དབང་པོ་རྣོ་རྟུལ་གཉིས་ཀའང་ཡུམ་དེ་དང་དེ་ལ་བརྟེན་པའི་གསུང་རབ་ལ་རྣམ་པ་ཐམས་ཅད་དུ་ཚིག་གཟུང་བ་དང་ཀུན་ཆུབ་པར་བྱེད་པ་ལ་སོགས་པའི་དོན་དུ་ཤིན་ཏུ་གུས་པར་བྱེད་པའི་ཕྱིར། གུས་པའི་རྗེས་དེ་ནས་ཡུམ་ལ་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་ཞུགས་པ་ཆོས་ཅན། དགོས་པ་ཡོད་དེ། ངེས་པར་ལེགས་པའི་མཆོག་བླ་ན་མེད་པའི་བྱང་ཆུབ་ཐོབ་པར་འགྱུར་བས་སོ།།གསུམ་པ་ ( མཇུག་བསྡུ་བ་ ) ནི། འགྲེལ་པ། དེའི་ཕྱིར་བཅོམ་ལྡན་འདས་མ་ལ་རབ་ཏུ་དང་བ་ནི་ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ།།འགྲེལ་པའི་སྦྱོར་ཊཱིཀ བཅོམ་ལྡན་འདས་མ་ཡུམ་ལ་རབ་ཏུ་དང་བ་ནི་ཆོས་ཅན། ངེས་པར་ལེགས་པ་བྱང་ཆུབ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ཏེ། ངེས་ལེགས་ཀྱི་ཐོག་མའི་བྱེད་རྒྱུ་ཡིན་པ་དེའི་ཕྱིར། ཉེར་ལེན་གྱི་རྒྱུ་དང་ཐོག་མའི་བྱེད་རྒྱུ་གཉིས་ཀ་རྒྱུའི་གཙོ་བོ་ཡིན་པ་ལས་འདིར་ཕྱི་མ་ལ་དགོངས་ཏེ་གསུངས་པ་ཡིན་ནོ།།གསུམ་པ་མཁྱེན་གསུམ་ལ་བསྟོད་པའི་རྒྱུ་མཚན་ནི། འགྲེལ་པ། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་ལ་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང༌། དེས་ཀྱང་འཆད་པར་འགྱུར་བའི་ཚུལ་གྱིས་དོན་ཐམས་ཅད་ཕུན་སུམ་ཚོགས་པ་ཡིན་ནོ། །ཞེས་དེ་ལྟར་ཐུགས་ལ་བཞག་ནས་ཐམས་ཅད་མཁྱེན་པ་ཉིད་གསུམ་གྱི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་དོ།། འགྲེལ་པའི་སྦྱོར་ཊཱིཀ སྔ་འགྲེལ་དུ་ཡུམ་ལ་ཡོན་ཏན་བརྗོད་པ་སྔོན་དུ་འགྲོ་བའི་སྒོ་ནས་བསྟོད་པར་ཁས་བླངས་པ་ལ། ཁ་ཅིག་ན་རེ། དེ་ལྟར་ན་བསྟོད་ཡུལ་གྲངས་མང་བའམ་ཉུང་པའི་སྐྱོན་དུ་འགྱུར་ཏེ། ཡུམ་ནི་དངོས་པོ་བརྒྱད་ཀྱི་རང་བཞིན་ཡིན་ལ། འདིར་མཁྱེན་གསུམ་ཁོ་ནའི་སྒོ་ནས་བསྟོད་པས་སོ་ཞེ་ན།

སྐྱོན་མེད་དེ། མཁྱེན་གསུམ་གྱི་སྒོ་ནས་བསྟོད་པས་བརྒྱད་ཀ་ལ་བསྟོད་པར་འགྱུར་བའི་རྒྱུ་མཚན་དང༌། གཅིག་ལ་བསྟོད་པས་མི་ཆོག་པར་གསུམ་ལ་བསྟོད་པ་ལ་དགོས་པ་ཡོད་པར་གཟིགས་པས་སོ།། དང་པོ་ནི། བྱམས་མགོན་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་ཡོན་ཏན་བརྗོད་པའི་སྒོ་ནས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པའི་རྒྱུ་མཚན་ཡོད་དེ། བསྟོད་ཚིག་གི་ངག་དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་མངོན་པར་རྟོགས་པ་བརྒྱད་བསྡུས་ལ། བསྡུ་བྱ་བརྒྱད་པོ་དེ་དག་ཀྱང་ལམ་དང་འབྲས་བུའི་ཤེས་རབ་ཀྱི་ཕ་རོལ་ཏུ་ཕྱིན་པ་འཁོར་བཅས་ཀྱི་དབྱེ་བ་ཡིན་པའི་རྒྱུ་མཚན་གྱིས་སོ།།གཉིས་པ་ནི། དེ་ཆོས་ཅན། ཐམས་ཅད་མཁྱེན་པ་ཉིད་གསུམ་ཀའི་སྒོ་ནས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པ་ལ་དགོས་པ་ཡོད་དེ། མཁྱེན་གསུམ་དེས་ཀྱང་ཚིག་དོན་གྱི་སྐབས་ནས་འཆད་པར་འགྱུར་བའི་ཚུལ་གྱིས་སྲས་བཞིའི་བཞེད་དོན་ཐམས་ཅད་ཕུན་སུམ་ཚོགས་པར་སྒྲུབ་ནུས་པ་ཡིན་ནོ་ཞེས་དེ་ལྟར་ཐུགས་ལ་བཞག་ནས་བསྟོད་པར་ཤེས་པའི་ཆེད་ཡིན་པས་སོ།།དེ་ཡང་རྣམ་མཁྱེན་དང་ཆོས་སྐུ་ནི་བྱང་སེམས་དང་ཉན་རང་གི་དངོས་ཡུམ་མ་ཡིན་ལ། ལམ་ཤེས་དང་སྦྱོར་བཞི་ནི་ཉན་རང་དང་སངས་རྒྱས་ཀྱི་ཐུན་མོང་མ་ཡིན་པའི་དངོས་ཡུམ་མ་ཡིན་ཞིང༌། གཞི་ཤེས་ནི་བྱང་སེམས་དང་སངས་རྒྱས་ཀྱི་ཐུན་མོང་མ་ཡིན་པའི་དངོས་ཡུམ་མ་ཡིན་པའི་ཕྱིར། དེ་རེ་རེའི་སྒོ་ནས་བསྟོད་པས་སྲས་བཞི་ཀའི་བཞེད་དོན་ཕུན་སུམ་ཚོགས་པ་བསྒྲུབ་པར་མི་རྟོགས་པས་ཤེར་ཕྱིན་གྱི་ཡོན་ཏན་མཐའ་དག་བརྗོད་པར་མི་འགྱུར་བའི་ཕྱིར། གསུམ་ཀ་ལ་བསྟོད་དགོས་སོ་ཞེས་པའི་དོན་ཡིན་ནོ།།ངག་དོན། དེ་ཆོས་ཅན། མཁྱེན་གསུམ་གྱི་སྒོ་ནས་ཡུམ་ལ་བསྟོད་པའི་རྒྱུ་མཚན་ཡོད་དེ། མཁྱེན་གསུམ་གྱིས་དངོས་བརྒྱད་བསྡུས་ལ། བསྡུ་བྱ་དེ་དག་ཀྱང་བསྟོད་ཡུལ་ཡང་དག་ཡིན་པའི་ཕྱིར། བཞི་པ་རྩ་བའི་ཚིག་དོན་བཤད་པ་ལ་གཉིས།

མཁྱེན་གསུམ་གྱིས་སྲས་བཞིའི་བཞེད་དོན་སོ་སོར་སྒྲུབ་ཚུལ་དང༌། དོན་བསྡུས་ཏེ་ཕྱག་འཚལ་བའོ། །དང་པོ་ལ་གསུམ། གཞི་ཤེས་ཀྱིས་ཉན་རང་གི་དང༌། ལམ་ཤེས་ཀྱིས་བྱང་སེམས་ཀྱི་དང༌། རྣམ་མཁྱེན་གྱིས་སངས་རྒྱས་ཀྱི་བཞེད་དོན་སྒྲུབ་ཚུལ་ལོ། །དང་པོ་ནི། འགྲེལ་པ། ཉན་ཐོས་དང་དེའི་ཕྱོགས་སུ་བསླན་པ་རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་པ་རིམ་པ་གཅིག་གིས་བསྟན་པ་རང་སངས་རྒྱས་ཀྱང་སྟེ། མྱ་ངན་ལས་འདའ་བར་འདོད་པ་རྣམས། གཞི་ཐམས་ཅད་སྐྱེ་བ་མེད་པར་ཡོངས་སུ་ཤེས་པ་ཉིད་ཀྱིས་ཕུང་པོ་དང་བཅས་པ་དང༌། ཕུང་པོ་མེད་པའི་མཚན་ཉིད་ཀྱིས་མྱ་ངན་ལས་འདས་པ་རྣམ་པ་གཉིས་ཐོབ་པར་མཛད་པ་གང་ཡིན་པ་དང༌།འགྲེལ་པའི་སྦྱོར་ཊཱིཀ གཞི་ཐམས་ཅད་གང་ཟག་གི་བདག་དང་གཟུང་བ་ཆོས་ཀྱི་རང་བཞིན་གྱིས་སྐྱེ་བ་མེད་པར་ཡོངས་སུ་ཤེས་པའི་གཞི་ཤེས་ཉིད་གང་ཡིན་པ་ཆོས་ཅན། ཁྱོད་ཀྱིས་རང་གི་སྲས་ཉན་ཐོས་དང་ཉན་ཐོས་དེའི་ཕྱོགས་སུ་བསླན་ནས། ཉན་ཐོས་ཞེས་པའི་ཚིག་རིམ་པ་གཅིག་གིས་བསྟན་པ་ཉན་ཐོས་ལས་གཟུང་མེད་རྟོགས་པ་སོགས་རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་པ་རང་སངས་རྒྱས་ཀྱང་སྟེ་མྱ་ངན་ལས་འདའ་བར་འདོད་པ་རྣམས་ཀྱི་བཞེད་དོན་སྒྲུབ་པར་མཛད་དེ། དེ་དག་གི་བཞེད་དོན་གྱི་གཙོ་བོ་ཕུང་པོ་ལྷག་མ་དང་བཅས་པ་དང༌། ཕུང་པོ་ལྷག་མ་མེད་པའི་མཚན་ཉིད་ཅན་གྱི་དམན་པའི་མྱ་ངན་ལས་འདས་པ་རྣམ་པ་གཉིས་པོ་འཐོབ་པར་མཛད་པས་སོ།།གཉིས་པ་ ( ལམ་ཤེས་ཀྱིས་བྱང་སེམས་ཀྱི་བཞེད་དོན་སྒྲུབ་ཚུལ་ ) ནི། འགྲེལ་པ། བྱང་ཆུབ་སེམས་དཔའ་འཁོར་བ་ཇི་སྲིད་པར་འགྲོ་བའི་དོན་བྱེད་པ་རྣམས་ལམ་ཐམས་ཅད་སྐྱེ་བ་མེད་པར་རྟོགས་པའྀ་ངོ་བོ་ཉིད་ཀྱིས་འགྲོ་བ་མཐའ་དག་གི་དོན་སྒྲུབ་པར་མཛད་པ་གང་ཡིན་པ་དང༌།འགྲེལ་པའི་སྦྱོར་ཊཱིཀ ལམ་གསུམ་པོ་ཐམས་ཅད་བདེན་པའི་སྐྱེ་བ་མེད་པར་རྟོགས་པའི་ངོ་བོ་ཉིད་ཡུམ་ལམ་ཤེས་གང་ཡིན་པ་ཆོས་ཅན། ཁྱོད་ཀྱིས་རང་སྲས་བྱང་ཆུབ་སེམས་དཔའ་འཁོར་བ་ཇི་སྲིད་མ་སྟོངས་པར་འགྲོ་བའི་དོན་བྱེད་པར་བཞུགས་པ་རྣམས་ཀྱི་བཞེད་དོན་སྒྲུབ་པར་མཛད་དེ།

དེའི་བཞེད་དོན་འགྲོ་བ་མཐའ་དག་གི་མངོན་མཐོ་ངེས་ལེགས་ཀྱི་དོན་ཐམས་ཅད་སྒྲུབ་པར་མཛད་པས་སོ།།གསུམ་པ་ ( རྣམ་མཁྱེན་གྱིས་སངས་རྒྱས་ཀྱི་བཞེད་དོན་སྒྲུབ་ཚུལ་ ) ནི། འགྲེལ་པ། རྣམ་པ་ཐམས་ཅད་སྐྱེ་བ་མེད་པར་ཐུགས་སུ་ཆུད་པ་གང་དང་ལྡན་ན། སངས་རྒྱས་ཡང་དག་པར་བསྡམས་པའི་སྐུ་ཅན། རྣལ་འབྱོར་ཅན་གྱི་དབང་ཕྱུག་གི་གཙོ་བོ་རྣམས། སྤྱོད་པའི་གཉེན་པོར་ཆོས་ཀྱི་འཁོར་ལོ་མ་ལུས་པ་རྣམ་པ་ཐམས་ཅད་བསྐོར་བར་མཛད་པ། འགྲེལ་པའི་སྦྱོར་ཊཱིཀ རྒྱུ་འབྲས་ངོ་བོའི་རྣམ་པ་ཐམས་ཅད་བདེན་པའི་སྐྱེ་བ་མེད་པར་ཐུགས་སུ་ཆུད་པའི་ཡོན་ཏན་གང་དང་ལྡན་པའི་ཡུམ་རྣམ་མཁྱེན་ཆོས་ཅན། རང་གི་སྲས་སངས་རྒྱས་སྒོ་གསུམ་ཉེས་སྤྱོད་ལས་ཡང་དག་པར་བསྡམས་པའི་སྐུ་ཅན་མངོན་པར་རྟོགས་པའི་རྣལ་འབྱོར་ཅན་གྱི་དབང་ཕྱུག་འཕགས་པ་འོག་མ་རྣམས་ཀྱི་གཙོ་བོ་ཐུབ་པ་སངས་རྒྱས་རྣམས་ཀྱི་བཞེད་དོན་སྒྲུབ་པར་མཛད་དེ། དེ་རྣམས་ཀྱི་བཞེད་དོན་གྱི་གཙོ་བོ་གདུལ་བྱ་ཉོན་མོངས་ལ་སྤྱོད་པ་རྣམས་ཀྱི་གཉེན་པོར་རྗོད་བྱེད་ཆོས་ཀྱི་འཁོར་ལོ་མ་ལུས་པ་བརྗོད་བྱ་རྣམ་པ་ཐམས་ཅད་དང་ལྡན་པ་འདི་བསྐོར་བའི་བདག་རྐྱེན་མཛད་པའི་ཕྱིར། ངག་དོན། བྱམས་མགོན་ཆོས་ཅན། རྣམ་མཁྱེན་ལ་བསྟོད་དེ། རྣམ་མཁྱེན་གྱིས་སངས་རྒྱས་འཕགས་པའི་བཞེད་དོན་སྒྲུབ་པའི་ཡོན་ཏན་བརྗོད་པའི་ཕྱིར།གཉིས་པ་དོན་བསྡུས་ཏེ་ཕྱག་འཚལ་བ་ནི།འགྲེལ་པ། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་དེ་སྒྲུབ་པར་བྱེད་པ་ཉིད་ཀྱི་ཡུམ་དེ་ལ་ཕྱག་འཚལ་ལོ།།འགྲེལ་པའི་སྦྱོར་ཊཱིཀ བྱམས་མགོན་ཆོས་ཅན། ཡུམ་མཁྱེན་པ་གསུམ་པོ་དེ་ལ་ཕྱག་འཚལ་བར་མཛད་དེ། སྲས་ཀྱི་གཙོ་བོ་སངས་རྒྱས་འཁོར་ཉན་ཐོས་ལ་སོགས་པས་རང་རྒྱལ་བྱང་སེམས་རྣམས་ཀྱིས་ཡོངས་སུ་བསྐོར་བ་སྟེ་བཞི་པོ་དེའི་བཞེད་དོན་སྒྲུབ་པར་བྱེད་པ་ཉིད་ཀྱི་སྒོ་ནས་ཡུམ་ལ་སྒོ་གསུམ་འདུད་པར་མཛད་པས་སོ།།ལྔ་པ་རྒལ་ལན་གྱིས་གཏན་ལ་ཕབ་པ་ལ་གཉིས།

བརྒལ་བ་དང༌། ལན་ནོ། །དང་པོ་ལ། ཡུལ་གང་ལ། གང་ཟག་གང་གིས། ཚུལ་ཇི་ལྟར་དུ་བརྒལ་བ་གསུམ་ལས། དང་པོ་ནི། མཆོད་བརྗོད་ཀྱི་སྐབས་སུ་མཁྱེན་གསུམ་ལ་ཕྱག་འཚལ་བའི་ཤུགས་ལ་མངོན་རྟོགས་རྒྱན་རྩོམ་པར་དམ་བཅའ་མཛད་པ་ལ་ཡིན་ཏེ། ཇི་སྐད་དུ། ཉི་སྣང་ལས། འཕགས་པའི་གང་ཟག་ཐམས་ཅད་ཀྱི་དབང་དུ་བྱས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ་ཞེས་བརྗོད་པ་འདིས་ནི་དེའི་མངོན་པར་རྟོགས་པའི་རྒྱན་གྱི་མན་ངག་འདི་བཤད་སྦྱར་དུ་བྱའོ་སྙམ་པས་རྣམ་པར་བཀྲོལ་བར་བྱའོ་ཞེས་མངོན་པར་རྟོགས་པའི་རྒྱན་གྱི་བཤད་པ་འདི་སྦྱར་བར་དམ་བཅས་པ་ཡིན་ནོ། །ཞེས་འབྱུང་བས་སོ།།གཉིས་པ་ ( གང་ཟག་གང་གིས་བརྒལ་བ་ ) ནི། རྒྱན་གྱིས་གཞི་གཉེན་རྣམ་པའི་ཕྱོགས་གསུམ་ཀ་བརྗོད་བྱར་བསྡུས་པར་མི་ཤེས་པའི་བློ་དམན་པ་འགའ་ཞིག་གིས་བརྒལ། གསུམ་པ་ ( ཚུལ་ཇི་ལྟར་དུ་བརྒལ་བ་ ) ནི། འགྲེལ་པ། དེ་ལྟར་ཕྱག་འཚལ་བ་དང་བསྟོད་པ་སྔོན་དུ་འགྲོ་བའི་བསྟན་བཅོས་མངོན་པར་རྟོགས་པའི་རྒྱན་གཞི་དང་གཉེན་པོ་དང་རྣམ་པ་རྣམས་ལས་གང་ཡང་རུང་བ་ཞིག་བསྡུས་པ་མཛད་ན། ཕྱོགས་དང་པོ་ལྟར་ན་ནི་འབད་པ་དོན་མེད་པ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ནི་མཚན་ཉིད་ཀྱི་བསྟན་བཅོས་དག་ལས་མི་སྨོས་པའི་གཞི་གང་ཡིན་པ་དེ་འབྱུང་བ་ནི་མེད་དོ།།གཉིས་པ་ལྟར་ན་ཡང་རྣམ་པར་བྱང་བའི་དངོས་པོ་བསྡུས་པའི་ཕྱིར་ཀུན་ནས་ཉོན་མོངས་པའི་དངོས་པོ་མ་བསྡུས་པས་འདི་གང་གི་གཉེན་པོ་ཡིན་པ་ཁོང་དུ་ཆུད་པར་མི་འགྱུར་རོ།།གསུམ་པ་ལྟར་ན་ཡང་རྣམ་པ་གཞི་མེད་པ་ཙམ་ཞིག་བསྡུས་པའི་ཕྱིར། དོན་རྟོགས་པ་མེད་པས། ཅུང་ཟད་ཀྱང་མ་བཤད་པའི་ཕྱིར་དོན་མེད་པ་ཡིན་ནོ་སྙམ་དུ་གཞན་དག་སེམས་པར་འགྱུར་བ་མ་ཡིན་ནམ་ཞེ་ན།འགྲེལ་པའི་སྦྱོར་ཊཱིཀ དེ་ལྟར་ཡུམ་ལ་ཕྱག་འཚལ་བ་དང་ཡོན་ཏན་བརྗོད་པས་བསྟོད་པ་སྔོན་དུ་འགྲོ་བའི་སྒོ་ནས་བསྟན་བཅོས་མངོན་པར་རྟོགས་པའི་རྒྱན་མཛད་པར་དམ་འཆའ་ན།

གཞི་དང༌། གཉེན་པོ་དང༌། རྣམ་པ་རྣམས་ལས་གང་ཡང་རུང་བ་ཞིག་བརྗོད་བྱར་བསྡུས་པ་མཛད་དགོས་ན། གཞི་ཁོ་ན་བརྗོད་བྱར་སྟོན་ནམ། གཉེན་པོ་ཁོ་ན་བརྗོད་བྱར་སྟོན་ནམ། རྣམ་པ་ཁོ་ན་བརྗོད་བྱར་སྟོན། ཕྱོགས་དང་པོ་གཞི་ཁོ་ན་སྟོན་པ་ལྟར་ན་ནི། མངོན་རྟོགས་རྒྱན་རྩོམ་པའི་འབད་པ་དོན་མེད་པ་ཡིན་ཏེ། ཆོས་མངོན་པ་དང་ཟློས་པར་འགྱུར་བའི་ཕྱིར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་མངོན་རྟོགས་རྒྱན་འདི་ལས་ནི་མཚན་ཉིད་ཀྱི་བསྟན་བཅོས་མངོན་པ་དག་ལས་མི་སྨོས་པའི་གཞི་གང་ཡིན་པ་དེ་བརྗོད་བྱར་འབྱུང་བ་ནི་མེད་པའི་ཕྱིར། གཉིས་པ་གཉེན་པོ་ཙམ་སྟོན་པ་ལྟར་ནའང༌། འདི་བརྩམས་པ་ལ་དོན་མེད་དེ། རྒྱན་ལ་བརྟེན་ནས་གཉེན་པོ་འདི་སྤང་བྱ་གང་གི་གཉེན་པོ་ཡིན་པ་ཁོང་དུ་ཆུད་པར་མི་འགྱུར་བའི་ཕྱིར་ཏེ། རྒྱན་འདིས་གཉེན་པོ་རྣམ་པར་བྱང་བའི་དངོས་པོ་ཙམ་ཞིག་བརྗོད་བྱར་བསྡུས་པའི་ཕྱིར་ན། སྤང་བྱ་ཀུན་ནས་ཉོན་མོངས་པའི་དངོས་པོ་ཅུང་ཟད་ཀྱང་བརྗོད་བྱར་མ་བསྡུས་པས་སོ།།གསུམ་པ་རྣམ་པ་ཙམ་སྟོན་པ་ལྟར་ནའང༌། མངོན་རྟོགས་རྒྱན་ཆོས་ཅན། ཁྱོད་ལ་བརྟེན་ནས་མངོན་མཐོ་ངེས་ལེགས་ཀྱི་དོན་རྟོགས་པ་མེད་པར་ཐལ། ཁྱོད་ཀྱིས་རྣམ་པ་གཞི་མེད་པ་ཙམ་ཞིག་བརྗོད་བྱར་བསྡུས་པའི་ཕྱིར། འདོད་ན། ཐར་པ་དོན་གཉེར་གྱི་སྐྱེས་བུ་ལ་ཉེ་བར་མཁོ་བ་ཅུང་ཟད་ཀྱང་མ་བཤད་པར་ཐལ། འདོད་པའི་ཕྱིར། འདོད་ན། ཁྱོད་བརྩམས་པ་ལ་དོན་མེད་པ་ཡིན་པར་ཐལ། འདོད་པ་དེའི་ཕྱིར། ཁ་ཅིག །རྣམ་པ་གཞི་བཅས་དང་གཞི་མེད་བརྟག་པར་བྱེད་དེ། དེ་ནི་སྤྲོས་པ་ལ་དགའ་བ་རྣམས་ཀྱི་ངོར་འགྲེལ་ཆེན་ལས་གསུངས་པ་ལྟར་བཀོད་ཀྱི། འགྲེལ་ཆུང་འདིར་ནི་དེ་བས་ཅུང་ཟད་བསྡུས་པའི་ཚུལ་དུ་གསུངས་སོ། །དེའི་ཕྱིར། སྤྲོས་པ་ལ་དགའ་ན་ནི་གཉེན་པོ་ལའང་སྤང་བྱ་དང་བཅས་མ་བཅས་བརྟག་པར་བྱ་བར་རིགས་སོ། །གོང་དུ་བཤད་པ་དེ་བས་ན། མངོན་པར་རྟོགས་པའི་རྒྱན་བརྩམས་པ་ལ་དོན་མེད་པ་ཡིན་ནོ་སྙམ་དུ་རྒོལ་བ་གཞན་དག་སེམས་པར་འགྱུར་བ་མ་ཡིན་ནམ་ཞེ་ན།

གཉིས་པ་ལན་ལ་བཞི། ལན་དངོས། ཤེས་བྱེད་ཀྱི་ཁུངས་དགོད་པ། བསྡུ་བྱེད་གསུམ་པོ་ངོས་བཟུང་བ། དོན་བསྡུ་བའོ། །དང་པོ་ནི། འགྲེལ་པ། དེ་ནི་མ་ཡིན་ཏེ། གང་གི་ཕྱིར་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང༌། བླ་ན་མེད་པའི་སངས་རྒྱས་རྣམས་ཀྱི་གོ་རིམ་ཇི་ལྟ་བ་བཞིན་ཐམས་ཅད་མཁྱེན་པ་ཉིད་གསུམ་གྱིས་མངོན་པར་རྟོགས་པ་མཐའ་དག་བསྡུས་པས་ན། ཕྱོགས་གསུམ་ཅར་གྱིས་ཀྱང་བསྡུས་པའི་ཕྱིར་རོ།། འགྲེལ་པའི་སྦྱོར་ཊཱིཀ མངོན་རྟོགས་རྒྱན་ཆོས་ཅན། གཞི་གཉེན་རྣམ་གསུམ་གང་རུང་རེ་རེ་ཁོ་ན་བརྗོད་བྱར་བསྡུས་པ་ལ་བརྗོད་པའི་སྐྱོན་དེ་ནི་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན། ཁྱོད་ཀྱིས་གཞི་གཉེན་རྣམ་པའི་ཕྱོགས་གསུམ་ཅར་བརྗོད་བྱར་བསྡུས་ཤིང༌། དེ་གསུམ་གྱིས་ཀྱང་མཁྱེན་གསུམ་བསྡུས་པའི་ཕྱིར་ཏེ། ཐམས་ཅད་མཁྱེན་པ་ཉིད་གསུམ་གྱིས་གོ་རིམས་ཇི་ལྟ་བ་བཞིན་དུ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་བླ་ན་མེད་པའི་སངས་རྒྱས་ཏེ་སྲས་བཞི་པོ་རྣམས་ཀྱི་མངོན་པར་རྟོགས་པ་མཐའ་དག་བསྡུས་པས་ནའོ།།གཉིས་པ་

( ཤེས་བྱེད་ཀྱི་ཁུངས་དགོད་པ་ ) ལ་གསུམ། ཡུམ་བར་མ་དང༌། བསྡུས་པ་དང༌། རྒྱས་པའི་ཁུངས་དགོད་པའོ། །དང་པོ་ལ་གཉིས། བསྡུས་ཚུལ་མདོར་བསྟན་པ། བསྡུས་པའི་རྒྱུ་མཚན་རྒྱས་པར་བཤད་པའོ། །དང་པོ་ནི། འགྲེལ་པ། འདི་ལྟར་རྒྱལ་བའི་ཡུམ་བར་མ་ལས། རབ་འབྱོར་ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ། །ལམ་ཤེས་པ་ཉིད་ནི་བྱང་ཆུབ་སེམས་དཔའ་རྣམས་ཀྱི་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཡིན་ནོ།།འགྲེལ་པའི་སྦྱོར་ཊཱིཀ མཁྱེན་གསུམ་གྱིས་སྲས་བཞིའི་མངོན་རྟོགས་བསྡུས་ཏེ། རྒྱུ་མཚན་འདི་ལྟར། རྒྱལ་བའི་ཡུམ་བར་མ་ཉི་ཁྲི་ལས། རབ་འབྱོར་ཐམས་ཅད་ཤེས་པ་ཉིད་ཀྱིས་ནི་ཉན་ཐོས་དང་རང་སངས་རྒྱས་རྣམས་ཀྱི་མངོན་རྟོགས་བསྡུས་པ་ཡིན་ནོ། །ལམ་ཤེས་པ་ཉིད་ཀྱིས་ནི་བྱང་ཆུབ་སེམས་དཔའ་རྣམས་ཀྱི་མངོན་རྟོགས་བསྡུས་པ་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ཀྱིས་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་རྟོགས་བསྡུས་པ་ཡིན་ནོ། །ཞེས་གསུངས་པའི་ཕྱིར། གཉིས་པ་ ( བསྡུས་པའི་རྒྱུ་མཚན་རྒྱས་པར་བཤད་པ་ ) ལ་གསུམ། གཞི་ཤེས་ཀྱིས་ཉན་རང་གི །ལམ་ཤེས་ཀྱིས་བྱང་སེམས་ཀྱི། རྣམ་མཁྱེན་གྱིས་སངས་རྒྱས་ཀྱི་མངོན་རྟོགས་བསྡུས་པའི་རྒྱུ་མཚན་ནོ། །དང་པོ་ལ་གཉིས། རྒྱུ་མཚན་དྲི་བ་དང༌། ལན་གྱི་སྒོ་ནས་རྒྱུ་མཚན་བཀོད་པའོ། །དང་པོ་ནི། འགྲེལ་པ། བཅོམ་ལྡན་འདས་ཅིའི་སླད་དུ་ཐམས་ཅད་འཚལ་བ་ཉིད་ཉན་ཐོས་དང་རང་སངས་རྒྱས་རྣམས་ཀྱི་ལགས། འགྲེལ་པའི་སྦྱོར་ཊཱིཀ རབ་འབྱོར་གྱིས་བཅོམ་ལྡན་འདས་ཤེས་བོས་ནས། རྒྱུ་མཚན་ཅིའི་སླད་དུ་ཐམས་ཅད་འཚལ་བ་སྟེ་ཤེས་པ་ཉིད་ཀྱིས་ཉན་ཐོས་དང་རང་སངས་རྒྱས་འཕགས་པ་རྣམས་ཀྱི་མངོན་རྟོགས་བསྡུས་པ་ལགས་ཤེས་དྲིས་པའོ།།གཉིས་པ་ ( ལན་གྱི་སྒོ་ནས་རྒྱུ་མཚན་བཀོད་པ་ ) ནི། འགྲེལ་པ།

རབ་འབྱོར་ཐམས་ཅད་ནི་ཕྱི་དང་ནང་གི་ཆོས་རྣམས་ཇི་སྙེད་པ་འདི་ཙམ་ཡིན་ལ། དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་ཤེས་ཀྱི་ལམ་ཐམས་ཅད་ཀྱིས་ཀྱང་མ་ཡིན་ལ་རྣམ་པ་ཐམས་ཅད་དུ་ཡང་མ་ཡིན་པས་དེའི་ཕྱིར་ཉན་ཐོས་དང་རང་སངས་རྒྱས་རྣམས་ཀྱི་ནི་ཐམས་ཅད་ཤེས་པ་ཉིད་ཅེས་བྱའོ།།འགྲེལ་པའི་སྦྱོར་ཊཱིཀ དེའི་ལན་དུ་བཅོམ་ལྡན་འདས་ཀྱིས་རབ་འབྱོར་ཞེས་བོས་ཏེ། ཉན་ཐོས་དང་རང་སངས་རྒྱས་འཕགས་པ་རྣམས་ཀྱི་མངོན་རྟོགས་ནི་ཐམས་ཅད་ཤེས་པ་ཉིད་ཀྱིས་བསྡུས་ཤེས་བྱ་སྟེ། དེའི་རྒྱུ་མཚན་ཐམས་ཅད་ཤེས་པ་ཞེས་པའི་ཤེས་རྒྱུ་ཐམས་ཅད་དེ་ནི་ཕྱི་དང་ནང་གི་སྐྱེ་མཆེད་ཀྱིས་བསྡུས་པ་གཞི་ཕུང་ཁམས་སོགས་ཀྱི་ཆོས་རྣམས་ཇི་སྙེད་པ་འདི་ཙམ་ཡིན་ལ། གཞི་དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་གང་ཟག་དང་གཟུང་བ་ཆོས་ཀྱི་བདག་མེད་པར་ཤེས་ཀྱི་ལམ་གསུམ་པོ་ཐམས་ཅད་ཀྱི་རྟོགས་རིས་རྒྱུད་ལ་བསྐྱེད་ཅིང་ཤེས་པའི་ཚུལ་གྱིས་ཀྱང་མ་ཡིན་ལ། རྒྱུ་འབྲས་ངོ་བོའི་རྣམ་པ་ཐམས་ཅད་མངོན་སུམ་དུ་མཁྱེན་པའི་ཚུལ་གྱིས་ཀྱང་མ་ཡིན་པས་དེའི་ཕྱིར།གཉིས་པ་ལམ་ཤེས་ལའང་སྔར་ལྟར་གཉིས་ལས། དང་པོ་ ( རྒྱུ་མཚན་དྲི་བ་ ) ནི། འགྲེལ་པ། བཅོམ་ལྡན་འདས་ཅིའི་སླད་དུ་ལམ་གྱི་རྣམ་པ་འཚལ་བ་ཉིད་བྱང་ཆུབ་སེམས་དཔའ་རྣམས་ཀྱི་ལགས། འགྲེལ་པའི་སྦྱོར་ཊཱིཀ བཅོམ་ལྡན་འདས་རྒྱུ་མཚན་ཅིའི་སླད་དུ་ལམ་གསུམ་གྱི་རྣམ་པ་རང་བཞིན་མེད་པར་འཚལ་བའི་ལམ་ཤེས་པ་ཉིད་ཀྱིས་བྱང་ཆུབ་སེམས་དཔའ་འཕགས་པ་རྣམས་ཀྱི་མངོན་རྟོགས་བསྡུས་པ་ལགས་ཤེས་དྲིས་པའོ།།གཉིས་པ་ ( ལན་གྱི་སྒོ་ནས་རྒྱུ་མཚན་བཀོད་པ་ ) ནི། འགྲེལ་པ། རབ་འབྱོར་བྱང་ཆུབ་སེམས་དཔའ་རྣམས་ཀྱིས་ནི་ཉན་ཐོས་ཀྱི་ལམ་གང་ཡིན་པ་དང༌། རང་སངས་རྒྱས་ཀྱི་ལམ་གང་ཡིན་པ་དང༌། སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་བསྐྱེད་པར་བྱ་ཞིང་ལམ་ཐམས་ཅད་ཤེས་པར་བྱའོ།།དེ་དག་ཀྱང་ཡོངས་སུ་རྫོགས་པར་བྱ་ཞིང་དེ་དག་གི་ལམ་གྱི་བྱ་བ་ཡང་བྱ་ལ།

སྨོན་ལམ་ཡོངས་སུ་རྫོགས་པར་མ་བྱས་པ་དང་སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱང་པར་དེ་དག་གི་ཡང་དག་པའི་མཐའ་མངོན་སུམ་དུ་ནི་མི་བྱའོ། །དེའི་ཕྱིར་བྱང་ཆུབ་སེམས་དཔའ་རྣམས་ཀྱི་ནི་ལམ་གྱི་རྣམ་པ་ཤེས་པ་ཉིད་ཅེས་བྱའོ།།འགྲེལ་པའི་སྦྱོར་ཊཱིཀ རབ་འབྱོར་ཤེས་བོས་ནས། བྱང་ཆུབ་སེམས་དཔའ་འཕགས་པ་རྣམས་ཀྱི་མངོན་རྟོགས་ནི་ལམ་གྱི་རྣམ་པ་ཤེས་པ་ཉིད་ཀྱིས་བསྡུས་ཤེས་བྱ་སྟེ། བྱང་ཆུབ་སེམས་དཔའ་འཕགས་པ་རྣམས་ཀྱིས་ནི་གང་ཟག་གི་བདག་མེད་རྟོགས་པའི་ཉན་ཐོས་ཀྱི་ལམ་གང་ཡིན་པ་དང་གཟུང་བ་ཆོས་ཀྱི་བདག་མེད་རྟོགས་པའི་རང་སངས་རྒྱས་ཀྱི་ལམ་གང་ཡིན་པ་དང་འཛིན་པ་ཆོས་ཀྱི་བདག་མེད་རྟོགས་པའི་སངས་རྒྱས་ཀྱི་ལམ་གང་ཡིན་པའི་ལམ་གསུམ་པོའི་རྟོགས་རིས་ཐམས་ཅད་རང་རྒྱུད་ལ་བསྐྱེད་པར་བྱ་ཞིང་ལམ་དེ་ཐམས་ཅད་ཤེས་པར་བྱའོ།།ལམ་གསུམ་པོ་དེ་དག་གི་སྤངས་རྟོགས་ཀྱང་ཡོངས་སུ་རྫོགས་པར་བྱ་ཞིང༌། བྱང་སེམས་ཀྱི་འཕགས་ལམ་དེ་དག་གིས་ལམ་གྱི་བྱ་བ་མཉམ་གཞག་ཏུ་སྒྲིབ་པ་སྤོང་བ་དང༌། རྗེས་ཐོབ་ཏུ་ཡོན་ཏན་བསྒྲུབ་པའང་བྱ་བའི་ཤེས་རབ་ཁྱད་པར་ཅན་དང་ལྡན་ལ། སྨོན་ལམ་ཡོངས་སུ་རྫོགས་པར་མ་བྱས་པ་དང༌། སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་བྱང་སེམས་དེ་དག་གིས་ཡང་དག་པའི་མཐའ་མངོན་སུམ་དུ་ནི་མི་བྱ་བའི་ཐབས་མཁས་ཁྱད་པར་ཅན་དང་ལྡན་པ་དེའི་ཕྱིར་རོ།།ངག་དོན། བྱང་སེམས་མཐོང་ལམ་པའི་མཉམ་གཞག་ཡེ་ཤེས་ཆོས་ཅན། ལམ་ཤེས་ཡིན་ཏེ། ཤེས་བྱ་ལམ་གསུམ་ལ་ཤེས་བསྐྱེད་རྫོགས་གསུམ་བྱེད་པའི་ཤེས་རབ་ཁྱད་པར་ཅན་དང༌། རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་དུ་མི་བྱེད་པའི་ཐབས་མཁས་ཁྱད་པར་ཅན་དང་ལྡན་པའི་བྱང་འཕགས་ཀྱི་མཁྱེན་པ་ཡིན་པའི་ཕྱིར།གསུམ་པ་རྣམ་མཁྱེན་ལའང་གཉིས་ལས། དང་པོ་ ( རྒྱུ་མཚན་དྲི་བ་ ) ནི།

འགྲེལ་པ། བཅོམ་ལྡན་འདས་ཅིའི་སླད་དུ་རྣམ་པ་ཐམས་ཅད་མཁྱེན་པ་ཉིད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ལགས།འགྲེལ་པའི་སྦྱོར་ཊཱིཀ བཅོམ་ལྡན་འདས་རྒྱུ་མཚན་ཅིའི་སླད་དུ། རྣམ་པ་ཐམས་ཅད་མཁྱེན་པ་ཉིད་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་རྟོགས་བསྡུས་པ་ལགས། ཤེས་དྲིས་པའོ།།གཉིས་པ་ ( ལན་གྱི་སྒོ་ནས་རྒྱུ་མཚན་བཀོད་པ་ ) ནི། འགྲེལ་པ། རབ་འབྱོར་རྣམ་པ་གང་དག་དང་རྟགས་གང་དག་དང་མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང་རྟགས་དེ་དག་དང་མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་དེ་དེའི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ནི་རྣམ་པ་ཐམས་ཅད་མཁྱེན་པ་ཉིད་ཅེས་བྱའོ།།འགྲེལ་པའི་སྦྱོར་ཊཱིཀ རབ་འབྱོར་ཞེས་བོས་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་མངོན་རྟོགས་ནི་རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་ཤེས་བྱ་སྟེ། རྒྱུ་མཚན་ཅིའི་ཕྱིར་ཞེ་ན། ངོ་བོའམ་རྣམ་པ་གང་དག་དང་འབྲས་བུའམ་རྟགས་གང་དག་དང་རྒྱུའམ་མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང་རྟགས་དེ་དག་དང་མཚན་མ་དེ་དག་དེ་བཞིན་གཤེགས་པས་སྒྲིབ་བྲལ་དུ་ཐུགས་སུ་ཆུད་དེ་རྒྱུ་མཚན་དེའི་ཕྱིར་རོ།།གཉིས་པ་བསྡུས་པའི་ཁུངས་དགོད་པ་ནི། འགྲེལ་པ། དེ་བཞིན་དུ་མདོར་བསྡུས་པ་ལས་ཀྱང་ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཞེས་བྱ་བ་ལ་སོགས་པ་གསུངས་ལ། འགྲེལ་པའི་སྦྱོར་ཊཱིཀ མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་ཚུལ་ཡུམ་བར་མ་ལས་གསུངས་པ་དེ་བཞིན་དུ་མདོར་བསྡུས་པ་བརྒྱད་སྟོང་པ་ལས་ཀྱང་གསུངས་ཏེ། དེ་ལས། ཉན་ཐོས་ཀྱི་ས་ལ་བསླབ་པར་འདོད་པས་ཀྱང་ཤེར་ཕྱིན་ལ་བསླབ་པར་བྱའོ། །རང་རྒྱལ་གྱི་ས་ལ་བསླབ་པར་འདོད་པས་ཀྱང་དེ་ལ་བསླབ་པར་བྱའོ།

།ཞེས་བྱ་བ་ལ་སོགས་པ་གསུངས་པས་སོ།།གསུམ་པ་རྒྱས་པའི་ཁུངས་དགོད་པ་ནི། འགྲེལ་པ། རྒྱས་པ་ལས་ཀྱང་རྒྱ་ཆེར་གསུངས་སོ།། འགྲེལ་པའི་སྦྱོར་ཊཱིཀ བསྡུས་འབྲིང་དེ་བཞིན་དུ་རྒྱས་པ་འབུམ་ལས་ཀྱང་གསུངས་ཏེ། རྒྱུན་དུ་ཞུགས་པའི་ས་ལ་བསླབ་པར་འདོད་པས་ཀྱང་ཤེར་ཕྱིན་ལ་བསླབ་པར་བྱའོ། ། ཞེས་སོགས་རྒྱ་ཆེར་གསུངས་པས་སོ། །བསྡུས་རྒྱས་གཉིས་ཀྱི་ལུང་འདིས་མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པར་ཇི་ལྟར་བསྟན་ཞེ་ན། བསྟན་ཏེ་མ་བསྡུས་ན་འཕགས་པ་དེ་དང་དེའི་སྤངས་རྟོགས་སྒྲུབ་པར་འདོད་པས་མཁྱེན་གསུམ་ལ་བསླབ་པ་དོན་མེད་དུ་འགྱུར་བའི་ཕྱིར་རོ།།གསུམ་པ་བསྡུ་བྱེད་གསུམ་ངོས་བཟུང་བ་ནི། འགྲེལ་པ། དེ་ལ་ཐམས་ཅད་ཤེས་པ་ཉིད་ནི་གཟུགས་ལ་སོགས་པའི་ཆོས་ལ་མི་རྟག་པ་ལ་སོགས་པའི་རྟེན་ཅན་འབྲས་བུ་བདག་ཏུ་རྨོངས་པ་སྤངས་པ་ཅན་ཡིན་ནོ།།ལམ་ཤེས་པ་ཉིད་ནི་ཐེག་པ་ཐམས་ཅད་ཀྱིས་ངེས་པར་འབྱུང་བ་དང༌། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་འབྲས་བུ་སེམས་ཅན་མ་བསྡུས་པ་སྡུད་པ་ལ་སོགས་པར་བྱེད་པ་ཅན་ཡིན་ནོ།།རྣམ་པ་ཐམས་ཅད་མཁྱེན་པ་ཉིད་ནི་ཆོས་ཐམས་ཅད་སྐྱེ་བ་མེད་པའི་རྟེན་ཅན་འབྲས་བུ་ནམ་མཁའི་ཁམས་ཀྱི་མཐས་གཏུགས་པར་སེམས་ཅན་གྱི་དོན་རྒྱུན་མི་ཆད་པ་དང༌། ཡང་དག་པ་ཉིད་ཀྱི་མཐའ་རྟོགས་པ་དང་བག་ཆགས་ཀྱི་མཚམས་སྦྱོར་བ་ཉིད་སྤངས་པ་ཅན་ཡིན་ནོ།། འགྲེལ་པའི་སྦྱོར་ཊཱིཀ སྲས་བཞིའི་མངོན་རྟོགས་བསྡུ་བྱེད་མཁྱེན་པ་གསུམ་དུ་བསྟན་པ་དེ་ལ་བསྡུ་བྱེད་ཀྱི་མཁྱེན་པ་གསུམ་པོ་དེའང་གང་ཞེ་ན། བསྡུ་བྱེད་ཀྱི་ཐམས་ཅད་ཤེས་པ་ཉིད་ནི་ཆོས་ཅན། ཁྱད་པར་གསུམ་དང་ལྡན་ཏེ། དམིགས་པའི་ཁྱད་པར་གཟུགས་ལ་སོགས་པའི་ཕྱི་ནང་གི་ཆོས་བདེན་བཞིས་བསྡུས་པ་རྣམས་ལ་དམིགས་ཤིང༌། རྣམ་པའི་ཁྱད་པར་མི་རྟག་པ་ལ་སོགས་བཅུ་དྲུག་ལ་བརྟེན་པའི་ཡུལ་ཅན་ཡིན་ལ། བྲལ་བའི་འབྲས་བུའི་ཁྱད་པར་ཕུང་པོ་ལ་བདག་ཏུ་རྨོངས་པ་སྤངས་པ་ཅན་ཡིན་པས་སོ།།ལམ་ཤེས་པ་ཉིད་ནི་ཆོས་ཅན།

བསལ་བ་སྔར་བཞིན། དམིགས་པའི་ཁྱད་པར་ཤེས་རབ་ཀྱིས་ཐེག་པ་གསུམ་གྱི་རྟོགས་རིས་ཐམས་ཅད་ཀྱི་རང་རང་གི་སྤང་བྱ་ལས་ངེས་པར་འབྱུང་བ་ལ་དམིགས་པ་དང༌། རྣམ་པའི་ཁྱད་པར་རྫོགས་སྨིན་སྦྱངས་གསུམ་མ་བྱས་པར་དེ་ཁོ་ན་ཉིད་མངོན་སུམ་དུ་མི་བྱེད་པ་ལ་བརྟེན་པའི་ཡུལ་ཅན་ཡིན་ཞིང༌། བྱེད་པའི་འབྲས་བུའི་ཁྱད་པར་སེམས་ཅན་འཁོར་དུ་མ་བསྡུས་པ་སྡུད་པ་དང་ལ་སོགས་པས་བསྡུས་པ་སྨིན་སྨིན་པ་གྲོལ་གྲོལ་བ་མཐར་ཕྱིན་པར་བྱེད་པ་ཅན་ཡིན་པས་སོ། །རྣམ་པ་ཐམས་ཅད་མཁྱེན་པ་ཉིད་ནི་ཆོས་ཅན། ཁྱད་པར་གསུམ་དང་ལྡན་ཏེ། དམིགས་པའི་ཁྱད་པར་ཆོས་ཐམས་ཅད་ལ་དམིགས་ནས། རྣམ་པའི་ཁྱད་པར་རང་བཞིན་གྱིས་སྐྱེ་བ་མེད་པར་རྟོགས་པའི་རྟེན་ཅན་འབྲས་བུའི་ཁྱད་པར་ནམ་མཁའི་ཁམས་ཀྱི་མཐས་གཏུགས་པར་སེམས་ཅན་གྱི་དོན་རྒྱུན་མི་ཆད་པར་མཛད་པ་གཞན་དོན་དང༌། ཡང་དག་པ་ཉིད་ཀྱི་མཐའ་གློ་བུར་དྲི་བྲལ་གྱི་ཆོས་སྐུ་རྟོགས་པ་ཕུན་ཚོགས་དང་མ་རིག་པའི་བག་ཆགས་དང་ཟག་མེད་ཀྱི་ལས་ཀྱིས་ཡིད་ཀྱི་རང་བཞིན་གྱི་ལུས་ལེན་པའི་མཚམས་སྦྱོར་བ་ཉིད་སྤངས་པ་སྟེ་སྤངས་རྟོགས་ཕུན་ཚོགས་དང་ལྡན་པ་ཅན་ཡིན་པས་སོ།།བཞི་པ་དེ་དག་གི་དོན་བསྡུ་བ་ནི། འགྲེལ་པ། དེ་ལྟ་བས་ན་མངོན་པར་རྟོགས་པའི་རྒྱན་ནི་གཞི་དང་གཉེན་པོ་རྣམ་པ་ཐམས་ཅད་བསྡུས་པས་མངོན་པར་རྟོགས་པ་རིལ་རྫོགས་པར་བསྟན་པ་ཡིན་ནོ། །ཞེས་བྱ་བ་འདི་འཐད་པ་ཡིན་ནོ།།འགྲེལ་པའི་སྦྱོར་ཊཱིཀ མཁྱེན་གསུམ་གྱིས་སྲས་བཞིའི་མངོན་རྟོགས་བསྡུས་པ་དེ་ལྟ་བས་ན་མངོན་པར་རྟོགས་པའི་རྒྱན་ནི་ཆོས་ཅན། མངོན་པར་རྟོགས་པ་ཕྱོགས་རེ་བ་བརྗོད་བྱར་བསྡུས་པ་མ་ཡིན་པར་མངོན་རྟོགས་རིལ་རྫོགས་པར་བརྗོད་བྱར་བསྟན་པ་ཡིན་ནོ་ཞེས་བྱ་བ་འདི་འཐད་པ་ཡིན་ཏེ། ཡུལ་གཞི་དང་གཉེན་པོ་དང་རྣམ་པ་སྟེ་དེ་ཐམས་ཅད་བརྗོད་བྱར་བསྡུས་པས་སོ། །ཁྱབ་སྟེ། ཡུལ་དེ་གསུམ་གྱིས་ཡུལ་ཅན་མཁྱེན་གསུམ་བསྡུས་ལ། མཁྱེན་གསུམ་གྱིས་སྲས་བཞིའི་མངོན་རྟོགས་མཐའ་དག་བསྡུས་པར་བསྟན་པས་སོ།།གཉིས་པ་བརྩམས་པའི་བསྟན་བཅོས་ལ་གཞན་འཇུག་པའི་ཡན་ལག་ཏུ་དགོས་འབྲེལ་བཤད་པ་ལ་གསུམ།

མཚམས་སྦྱར་བ། རྩ་བ། འགྲེལ་པའོ། །དང་པོ་ནི། འགྲེལ་པ། སྐྱེ་བོ་བློ་གྲོས་དམན་པ་དག །བཅོམ་ལྡན་འདས་རྒྱས་པ་དང་འབྲིང་དང་མདོར་བསྡུས་པ་ལ་དད་པའི་སེམས་ཅན་ལ་ཕན་འདོགས་པར་བཞེད་པ་ཐུགས་རྗེ་ཅན་ཉིད་ཀྱིས་རྒྱལ་བའི་ཡུམ་དེ་དང་དེ་ལས་མངོན་པར་རྟོགས་པ་བརྒྱད་ཀྱི་རིམ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་མཐའ་དག་གསལ་བར་མཛད་པ་མ་ཡིན་ནམ། བཅོམ་ལྡན་འདས་འཕགས་པ་མ་རྒྱལ་བ་ལས་རྒྱལ་བས་ཡང་དེ་བསྟན་པ་ལ་དོན་ཅི་ཞིག་ཡོད་སྙམ་དུ་དོགས་པ་བསལ་བའི་ཕྱིར། དོན་ལ་ཐེ་ཚོམ་བསྐྱེད་པ་ཉིད་ཀྱི་འཇུག་པའི་ཡན་ལག་རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌། དགོས་པའི་ཡང་དགོས་པ་དང༌། འབྲེལ་བ་ཁོང་ན་ཡོད་པ་རྣམས་གསུངས་ཏེ།འགྲེལ་པའི་སྦྱོར་ཊཱིཀ དེ་ལྟར་མཆོད་པར་བརྗོད་ནས་དེའི་འོག་ཏུ་རྗེ་བཙུན་བྱམས་པ་རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌། དགོས་པའི་ཡང་དགོས་པ་ཉིང་དགོས་དང༌། འབྲེལ་བ་རྩ་ཚིག་གི་ཁོང་ན་ཡོད་པ་རྣམས་གསུངས་པ་ཆོས་ཅན། དགོས་པ་ཡོད་དེ། མདོ་བསྟན་བཅོས་ཀྱི་དགོས་པའི་ཁྱད་པར་མི་ཤེས་པའི་སྐྱེ་བོ་བློ་གྲོས་དམན་པ་དག །བཅོམ་ལྡན་འདས་འཕགས་པ་མ་རྒྱལ་བ་བདུད་བཞི་ལས་རྒྱལ་བའི་བྱམས་པས་རྒྱས་འབྲིང་བསྡུས་གསུམ་གྱི་རྗེས་སུ་ཡང་མངོན་རྟོགས་རྒྱན་དེ་བསྟན་པ་ལ་དོན་ཅི་ཞིག་ཡོད་དེ་མེད་པར་ཐལ། བཅོམ་ལྡན་འདས་རྒྱས་པ་དང་འབྲིང་དང་མདོར་བསྡུས་པ་ལ་དད་པའི་སེམས་ཅན་ལ་ཕན་འདོགས་པར་བཞེད་པའི་ཐུགས་རྗེ་ཅན་ཤཱཀྱ་ཐུབ་པ་ཉིད་ཀྱིས་རྒྱལ་བའི་ཡུམ་རྒྱས་འབྲིང་དེ་དང་བསྡུས་པ་དེ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་བརྗོད་བྱའི་དོན་མངོན་པར་རྟོགས་པ་བརྒྱད་ཀྱི་རིམ་པ་མཐའ་དག་གསལ་བར་མཛད་ཟིན་པ་མ་ཡིན་ནམ་སྟེ་ཡིན་པའི་ཕྱིར་སྙམ་དུ་དོགས་པའི་ལོག་པར་རྟོག་པ་བསལ་བའི་ཕྱིར་གདུལ་བྱ་རྒྱན་ལ་དོན་འགྱུར་གྱི་ཐེ་ཚོམ་བསྐྱེད་པ་ཉིད་ཀྱི་སྒོ་ནས་བསྟན་བཅོས་ལ་འཇུག་པའི་ཡན་ལག་ཏུ་འགྱུར་བའི་ཆེད་ཡོད་པས་སོ།།གཉིས་པ་

( རྩ་བ་ ) ནི། རྩ་བ། རྣམ་པ་ཐམས་ཅད་མཁྱེན་ཉིད་ལམ།།སྟོན་པས་འདི་རྣམས་བཤད་པ་གང༌།།གཞན་གྱིས་མྱོང་བ་མ་ཡིན་ཏེ།།ཆོས་སྤྱོད་བཅུ་ཡི་བདག་ཉིད་ཀྱི།། ༢ མདོ་དོན་དྲན་པ་ལ་བཞག་ནས།།བློ་དང་ལྡན་པས་མཐོང་འགྱུར་ཕྱིར།།བདེ་བླག་ཏུ་ནི་རྟོགས་པ་ཞེས།།བྱ་བ་རྩམ་པའི་དགོས་པ་ཡིན།། ༣ རྩ་བའི་སྦྱོར་ཊཱིཀ སྟོན་པས་ཡུམ་གསུམ་པོ་འདི་ལས་བཤད་པ་གང་ཡིན་པའི་རྣམ་པ་ཐམས་ཅད་མཁྱེན་པ་ཉིད་ཀྱིས་ཉེ་བར་མཚོན་པའི་ལམ་མངོན་པར་རྟོགས་པ་བརྒྱད་ཆོས་ཅན། རྒྱན་གྱི་བརྗོད་བྱ་ཡིན་ཏེ། དེའི་བཤད་བྱ་ཡིན་པས་སོ། །བྱང་སེམས་ལས་གཞན་གྱིས་ཉམས་སུ་མྱོང་བ་མ་ཡིན་ཞིང༌། བློ་དང་ལྡན་པའི་བྱང་ཆུབ་སེམས་དཔས་ཆོས་སྤྱོད་བཅུའི་བདག་ཉིད་ཅན་གྱི་མདོའི་དོན་དྲན་པའི་ཤེས་པ་ལ་བཞག་ནས་མངོན་སུམ་དུ་མཐོང་བར་འགྱུར་བའི་རྣམ་མཁྱེན་དེ་ཆོས་ཅན། དེའི་ཉིང་དགོས་ཡིན་ཏེ། དེའི་དགོས་པའི་ཡང་དགོས་པ་ཡིན་པས་སོ། །ཉིང་དགོས་དེ་ཐོབ་པའི་ཕྱིར་དུ་བསྟན་བཅོས་ལ་ཐོས་བསམ་བྱས་པས་མདོ་དོན་བདེ་བླག་ཏུ་ནི་རྟོགས་པ་ཞེས་བྱ་བ་འདི་ཆོས་ཅན། དེ་རྩོམ་པའི་དགོས་པ་ཡིན་ཏེ། དེའི་ཆེད་དུ་བྱ་བ་ཡིན་པའི་ཕྱིར།ངག་དོན། རྗེ་བཙུན་བྱམས་མགོན་ཆོས་ཅན། མངོན་རྟོགས་རྒྱན་གྱི་དགོས་འབྲེལ་གསུངས་པ་ལ་དགོས་པ་ཡོད་དེ། དོན་གཉེར་གྱི་གདུལ་བྱས་རྒྱན་གྱི་དགོས་སོགས་བཞི་ལ་བརྟེན་ནས་དེ་ལ་ཐོས་སོགས་ཀྱིས་འཇུག་པའི་ཆེད་ཡོད་པས་སོ།།གསུམ་པ་

( འགྲེལ་པ་ ) ལ་བཞི། བརྗོད་བྱ། འབྲེལ་བ། ཉིང་དགོས། དགོས་པ་བཤད་པའོ། །དང་པོ་ནི། འགྲེལ་པ། རྣམ་པ་ཐམས་ཅད་མཁྱེན་པ་ཉིད་ནི་སངས་རྒྱས་ཉིད་ཀྱི་ལམ་སྟེ། མངོན་པར་རྟོགས་པ་ཐམས་ཅད་ཉེ་བར་མཚོན་པ་ལྷུར་ལེན་པ་ཡིན་ནོ།།བཅོམ་ལྡན་འདས་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་རྗེས་སུ་སྟོན་པར་མཛད་པ་དེ་ཉིད་ཀྱིས་རྒྱལ་བའི་ཡུམ་རྣམ་པ་གསུམ་ཅར་ལས་བརྗོད་པར་བྱ་བ་ཉིད་དུ་སྟོན་པ་གང་ཡིན་པ། འགྲེལ་པའི་སྦྱོར་ཊཱིཀ བཅོམ་ལྡན་འདས་སྐུ་རྫུ་འཕྲུལ་གྱི་ཆོ་འཕྲུལ་དང༌། ཐུགས་ཀུན་བརྗོད་པའི་ཆོ་འཕྲུལ་དང༌། གསུང་རྗེས་སུ་བསྟན་པའི་ཆོ་འཕྲུལ་ཏེ་ཆོ་འཕྲུལ་རྣམ་པ་གསུམ་གྱི་སྒོ་ནས་གདུལ་བྱ་འགྲོ་བ་མཐའ་དག་ལ་མངོན་མཐོ་ངེས་ལེགས་ཀྱི་ལམ་རྗེས་སུ་སྟོན་པར་མཛད་པ་དེ་ཉིད་ཀྱིས་རྒྱལ་བའི་ཡུམ་རྒྱས་འབྲིང་བསྡུས་པ་རྣམ་པ་གསུམ་ཅར་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པའི་རྣམ་པ་ཐམས་ཅད་མཁྱེན་པ་ཉིད་དེ་ནི་སངས་རྒྱས་ཉིད་ཀྱི་ལམ་སྟེ་དེས་ཉེ་བར་མཚོན་པ་ལྷུར་ལེན་པའི་མངོན་པར་རྟོགས་པ་བརྒྱད་པོ་ཐམས་ཅད་ཆོས་ཅན། རྒྱན་གྱི་བརྗོད་བྱ་ཡིན་ཏེ། དེའི་བཤད་བྱ་ཡིན་པའི་ཕྱིར། གཉིས་པ་ ( འབྲེལ་བ་ ) ནི། འགྲེལ་པ། རྗོད་པར་བྱེད་པ་དང་བརྗོད་པར་བྱ་བ་དག་ཐབས་དང་ཐབས་ཀྱི་བསྒྲུབ་པར་བྱ་བའི་ཚུལ་གྱིས་འབྲེལ་བར་མཛད་པ། འགྲེལ་པའི་སྦྱོར་ཊཱིཀ རྗོད་པར་བྱེད་པ་མངོན་རྟོགས་རྒྱན་ཆོས་ཅན། བརྗོད་པར་བྱ་བ་མངོན་རྟོགས་བརྒྱད་པོ་དག་དང་ཐབས་དང་ཐབས་ཀྱིས་བསྒྲུབ་པར་བྱ་བའི་ཚུལ་གྱིས་འབྲེལ་བ་གྲུབ་པར་མཛད་པ་སྟེ། ཁྱོད་མངོན་རྟོཌ་བརྒྱད་སྒྲུབ་བྱེད་ཀྱི་གཞུང་དང་དེ་ཁྱོད་ཀྱི་བསྒྲུབ་བྱ་རྣམ་དག་ཡིན་པས་སོ།།གསུམ་པ་ ( ཉིང་དགོས་ ) ནི། འགྲེལ་པ། ཕྱི་རོལ་པ་དང་ཅིག་ཤོས་ཀྱི་འདོད་ཆགས་དང་བྲལ་བ་ལ་སོགས་པ་ཆོས་ཐམས་ཅད་བདག་མེད་པ་ལ་གོམས་པར་མ་བྱས་པ་རྣམས་ཀྱིས་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་མ་མྱངས་བ་སྟེ།

བྱང་ཆུབ་སེམས་དཔའ་རང་དང་གཞན་གྱི་དོན་དུ་ཕུན་སུམ་ཚོགས་པ་སྒྲུབ་པ་ཅི་ལ་ཡང་མ་རག་པར་ཆས་པ་དག་ཁོ་ནས་ཉམས་སུ་མྱོང་བ་ཤིན་ཏུ་གསལ་བས་བཞག་པའི་བག་ཆགས་ལས་བྱུང་བའི་དྲན་པའི་ཤེས་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ཉིད་བྱང་ཆུབ་ཀྱི་སེམས་དང་སྦྱིན་པ་ལ་སོགས་པ་སྒྲུབ་པའི་སྤྱོད་པ་ལེགས་པར་བཞག་ནས། ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པའི་མཚན་ཉིད་ས་རབ་ཏུ་དགའ་བ་ལ་སོགས་པ་རྟོགས་པའི་རིམ་པས་རྣམ་པ་ཐམས་ཅད་མངོན་སུམ་དུ་བྱེད་པར་འགྱུར་བ་ཞེས་བྱ་བ་དགོས་པའི་ཡང༌། འགྲེལ་པའི་སྦྱོར་ཊཱིཀ འཕྲོག་བྱེད་སོགས་ཕྱི་རོལ་པ་དང་ཅིག་ཤོས་ནང་པའི་འདོད་ཆགས་དང་བྲལ་བ་ཉན་རང་དགྲ་བཅོམ་ལ་སོགས་པ་ཆོས་ཐམས་ཅད་ཆོས་ཀྱི་བདག་མེད་པ་ལ་གོམས་པར་མ་བྱས་པ་རྣམས་ཀྱིས་ཐོས་པ་དང་བསམ་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་མ་མྱངས་པ་མངོན་རྟོགས་བརྒྱད་ཡོངས་སུ་རྫོགས་པ་དེ་བྱང་ཆུབ་སེམས་དཔའ་རང་དང་གཞན་གྱི་དོན་ཕུན་སུམ་ཚོགས་པ་བསྒྲུབ་པའི་ཐབས་རང་གིས་ཕྱིན་ཅི་མ་ལོག་པར་ཤེས་པས་གཞན་ཅི་ལ་ཡང་མ་རག་པར་ཐེག་ཆེན་གྱི་ལམ་དུ་ཆས་པ་དག་ཁོ་ནས་ཐོས་བསམ་སྒོམ་གསུམ་གྱི་ཤེས་པས་ཉམས་སུ་མྱོང་བ་ཤིན་ཏུ་གསལ་བས་བཞག་པའི་བག་ཆགས་ལས་བྱུང་བའི་དྲན་པའི་ཤེས་པ་ལ།ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་འབྲིང་བསྡུས་གསུམ་གྱི་མདོའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ཉིད་བྱང་ཆུབ་ཀྱི་སེམས་བསྐྱེད་པ་དང༌། སྦྱིན་པ་ལ་སོགས་པ་སྒྲུབ་པ་ལ་འདོམས་པའི་གདམས་ངག་གི་བརྗོད་བྱ་ཆོས་སྤྱོད་བཅུ་སྒྲུབ་པའི་སྤྱོད་པ་ལེགས་པར་བཞག་ནས་ཉམས་སུ་བླངས་པས་ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པའི་མཚན་ཉིད་ཅན་གྱི་ས་རབ་ཏུ་དགའ་བ་ལ་སོགས་པ་ས་བཅུ་རྟོགས་པའི་རིམ་པས་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པའི་ཚུལ་གྱིས་འབྲས་བུ་མངོན་སུམ་དུ་བྱེད་པར་འགྱུར་བ་ཞེས་བྱ་བ་ཆོས་ཅན།

བསྟན་བཅོས་མངོན་རྟོགས་རྒྱན་གྱི་ཉིང་དགོས་ཡིན་ཏེ། དེའི་དགོས་པའི་དགོས་པ་ཡིན་པས་སོ།།བཞི་པ་ ( དགོས་པ་བཤད་པ་ ) ནི། འགྲེལ་པ། དགོས་པའི་ཡང་ཆེད་དུ་མངོན་པར་འདོད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་བྱང་ཆུབ་ཀྱི་སེམས་དང་སྒྲུབ་པ་ལ་སོགས་པའི་མཚན་ཉིད་གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་འགྱུར་བ་ནི་བསྟན་བཅོས་རྩོམ་པའི་དགོས་པ་ཡིན་ནོ།།འགྲེལ་པའི་སྦྱོར་ཊཱིཀ ཉིང་དགོས་དེ་ཐོབ་པའི་ཆེད་དུ་བྱང་ཆུབ་སེམས་དཔས་མངོན་པར་འདོད་པའི་བདག་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་རྣམ་མཁྱེན་མཚོན་བྱེད་ཀྱི་ཆོས་བྱང་ཆུབ་ཀྱི་སེམས་བསྐྱེད་དང་སྒྲུབ་པ་ལ་སོགས་པའི་མཚན་ཉིད་ཀྱིས་ཉེ་བར་མཚོན་པ་དངོས་བརྒྱད་དོན་བདུན་ཅུ་དང་བཅས་པ་གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་འགྱུར་བ་ནི་ཆོས་ཅན། བསྟན་བཅོས་མངོན་རྟོགས་རྒྱན་རྩོམ་པའི་དགོས་པ་ཡིན་ཏེ། དེའི་ཆེད་དུ་བྱ་བ་ཡིན་པས་སོ།།གསུམ་པ་འཇུག་བྱ་བསྟན་བཅོས་ཀྱི་བརྗོད་བྱ་མངོན་རྟོགས་ཉིད་བཤད་པ་ལ་གསུམ། རྒྱས་པ་ལ་དད་པའི་གང་ཟག་ལ་དོན་བརྒྱད་དུ་ཕྱེ་སྟེ་བཤད་པ། བར་མ་ལ་དད་པའི་གང་ཟག་ལ་དོན་དྲུག་ཏུ་བསྟན་པ། བསྡུས་པ་ལ་དད་པའི་གང་ཟག་ལ་དོན་གསུམ་དུ་བསྡུས་ཏེ་བསྟན་པའོ།།དང་པོ་ལ་གཉིས། ལུས་རྣམ་པར་གཞག་པ་དང༌། ཡན་ལག་རྒྱས་པར་བཤད་པའོ།། དང་པོ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི། འགྲེལ་པ། དེ་ལྟར་འབྲེལ་བ་ལ་སོགས་པ་བསྙད་ནས། གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་བྱ་བའི་ཕྱིར་དང་བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ཡང་མ་འཛིངས་པ་ཉིད་ཀྱིས་བཤད་པར་བྱ་སླ་བར་གཟིགས་ནས་ཚིག་ལེའུར་བྱས་པ་བཅོ་ལྔས་མདོ་དང་རྒྱས་པར་བསྟན་པས་ཤེས་རབ་ཀྱི་ཕ་རོལ་ཏུ་ཕྱིན་པའི་ལུས་རྣམ་པར་གཞག་པ་གསུངས་ཏེ།འགྲེལ་པའི་སྦྱོར་ཊཱིཀ དེ་ལྟར་འབྲེལ་བ་དང་དགོས་པ་ལ་སོགས་པ་བསྙད་ནས་དེའི་འོག་ཏུ་ཚིག་ལེའུར་བྱས་པ་བཅོ་ལྔའི་ཚིགས་བཅད་དང་པོ་གཉིས་ཀྱིས་མདོར་བསྟན་པ་དང༌།

ལྷག་མ་རྣམས་ཀྱིས་རྒྱས་པར་བསྟན་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ལུས་རྣམ་པར་གཞག་པ་གསུངས་པ་ཆོས་ཅན། དགོས་པ་ཡོད་དེ། གདུལ་བྱ་ཉན་པ་པོ་རྣམས་ཀྱིས་ཚིག་ཉུང་ངུས་བསྟན་བཅོས་ཀྱི་དོན་ཕལ་ཆེར་བདེ་བླག་ཏུ་རྟོགས་པར་བྱ་བའི་ཕྱིར་དང༌། འཆད་པ་པོ་རྣམས་ཀྱིས་བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ཡང་ལུས་དང་མཐུན་པར་གོ་རིམ་མ་འཛིངས་པ་ཉིད་ཀྱིས་བཤད་པར་བྱ་སླ་བའི་དགོས་པ་གཉིས་གཟིགས་པ་ལ་བརྟེན་ནས་སོ།།གཉིས་པ་ ( རྩ་བ་ ) ལ་གསུམ། མདོར་བསྟན་པ། ཅུང་ཟད་བཤད་པ། རྒྱས་པར་བཤད་པའོ། །དང་པོ་ནི། རྩ་བ། ཤེས་རབ་ཕ་རོལ་ཕྱིན་པ་ནི།།དངོས་པོ་བརྒྱད་ཀྱིས་ཡང་དག་བཤད།།རྩ་བའི་སྦྱོར་ཊཱིཀ བྱམས་མགོན་ཆོས་ཅན། གཞུང་ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་ལུས་རྣམ་གཞག་ནི་ཡང་དག་པར་བཤད་དེ། དེའི་སྦས་དོན་དངོས་པོ་བརྒྱད་ཀྱི་སྒོ་ནས་ཕྱིན་ཅི་མ་ལོག་པར་བཤད་པས་སོ།།ངག་དོན། དེ་ཆོས་ཅན། ཤེར་ཕྱིན་ཡང་དག་པར་བཤད་དེ། དེ་དངོས་བརྒྱད་ཀྱི་སྒོ་ནས་ཕྱིན་ཅི་མ་ལོག་པར་བཤད་པའི་ཕྱིར། གཉིས་པ་ ( ཅུང་ཟད་བཤད་པ་ ) ནི། རྩ་བ། རྣམ་ཀུན་མཁྱེན་ཉིད་ལམ་ཤེས་ཉིད།།དེ་ནས་ཐམས་ཅད་ཤེས་པ་ཉིད།། ༤ རྣམ་ཀུན་མངོན་རྫོགས་རྟོགས་པ་དང༌།།རྩེ་མོར་ཕྱིན་དང་མཐར་གྱིས་པ།།སྐད་ཅིག་གཅིག་མངོན་རྫོགས་བྱང་ཆུབ།།ཆོས་ཀྱི་སྐུ་དང་དེ་རྣམ་བརྒྱད།། ༥ རྩ་བའི་སྦྱོར་ཊཱིཀ དངོས་པོ་བརྒྱད་པོ་དེའང་གང་ཞེ་ན། རྒྱན་གྱི་བརྗོད་བྱ་དེ་ཡང་ཆོས་ཅན། དབྱེ་ན་དངོས་པོ་རྣམ་པ་བརྒྱད་ཡོད་དེ། རྣམ་པ་ཀུན་མཁྱེན་པ་ཉིད་དང༌། ལམ་ཤེས་པ་ཉིད་དང༌། ལམ་ཤེས་ཀྱི་རྗེས་དེ་ནས་བཤད་པའི་ཐམས་ཅད་ཤེས་པ་ཉིད་དང༌། རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་དང༌། རྩེ་མོར་ཕྱིན་པའི་སྦྱོར་བ་དང༌། མཐར་གྱིས་པའི་སྦྱོར་བ་དང༌། དུས་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པའི་སྦྱོར་བ་དང༌། འབྲས་བུ་ཆོས་ཀྱི་སྐུ་དང་བརྒྱད་ཡོད་པས་སོ།།གསུམ་པ་

( རྒྱས་པར་བཤད་པ་ ) ལ་གསུམ། མཁྱེན་གསུམ་གྱི་ལུས་རྒྱས་བཤད། སྦྱོར་བཞིའི་ལུས་རྒྱས་བཤད། ཆོས་སྐུའི་ལུས་རྒྱས་བཤད་དོ། །དང་པོ་ལ་གསུམ། རྣམ་མཁྱེན་གྱི། ལམ་ཤེས་ཀྱི། གཞི་ཤེས་ཀྱི་ལུས་བཤད་པའོ། །དང་པོ་ནི། རྩ་བ། སེམས་བསྐྱེད་པ་དང་གདམས་ངག་དང༌།།ངེས་འབྱེད་ཡན་ལག་རྣམ་བཞི་དང༌།།སྒྲུབ་པ་ཡི་ནི་རྟེན་གྱུར་པ།།ཆོས་ཀྱི་དབྱིངས་ཀྱི་རང་བཞིན་དང༌།། ༦ དམིགས་པ་དག་དང་ཆེད་དང་ནི།།གོ་ཆ་འཇུག་པའི་བྱ་བ་དང༌།།ཚོགས་ནི་ངེས་པར་འབྱུང་བཅས་རྣམས།།ཐུབ་པའི་རྣམ་ཀུན་མཁྱེན་པ་ཉིད།། ༧ རྩ་བའི་སྦྱོར་ཊཱིཀ རྟེན་གྱི་གང་ཟག་ཐུབ་པ་སངས་རྒྱས་རྣམས་དང་འབྲེལ་བ་རྣམ་པ་ཀུན་མཁྱེན་པ་ཉིད་མཚོན་བྱེད་ཀྱི་ཆོས་ཆོས་ཅན། བཅུ་ཡོད་དེ། ཐེག་པ་ཆེན་པོའི་སེམས་བསྐྱེད་པ་དང༌། ཐེག་ཆེན་གྱི་གདམས་ངག་དང༌། ཐེག་ཆེན་གྱི་ངེས་འབྱེད་ཡན་ལག་རྣམ་པ་བཞི་དང༌། ཐེག་ཆེན་གྱི་སྒྲུབ་པ་ཡི་ནི་རྟེན་དུ་གྱུར་བ་ཆོས་ཀྱི་དབྱིངས་ཀྱི་རང་བཞིན་དུ་གནས་པའི་རིགས་དང༌། ཐེག་ཆེན་སྒྲུབ་པའི་དམིགས་པ་དག་དང༌། དེའི་ཆེད་དུ་བྱ་བ་དང་ནི། གོ་ཆའི་སྒྲུབ་པ་དང༌། འཇུག་པའི་བྱ་བའི་སྒྲུབ་པ་དང༌། ཚོགས་ཀྱི་སྒྲུབ་པ་དང་ནི། ངེས་པར་འབྱུང་བའི་སྒྲུབ་པ་དང་བཅས་པ་རྣམས་སུ་ཡོད་པས་སོ།།གཉིས་པ་ ( ལམ་ཤེས་ཀྱི་ལུས་བཤད་པ་ ) ནི། རྩ་བ། མོག་མོག་པོར་བྱེད་ལ་སོགས་དང༌།།སློབ་མ་བསེ་རུའི་ལམ་གང་དང༌།།འདི་དང་གཞན་པའི་ཡོན་ཏན་གྱིས།།ཕན་ཡོན་ཆེ་བ་མཐོང་བའི་ལམ།། ༨ བྱེད་པ་དང་ནི་མོས་པ་དང༌།།བསྟོད་དང་བཀུར་དང་བསྔགས་པ་དང༌།།བསྔོ་དང་རྗེས་སུ་ཡི་རང་བ།།ཡིད་ལ་བྱེད་པ་བླ་མེད་དག། ༩ སྒྲུབ་དང་ཤིན་ཏུ་དག་པ་ཞེས།།བྱ་བ་འདི་ནི་སྒོམ་པའི་ལམ།།བྱང་ཆུབ་སེམས་དཔའ་མཁས་རྣམས་ཀྱི།།ལམ་ཤེས་ཉིད་ནི་དེ་འདྲར་བཤད།། ༡༠ རྩ་བའི་སྦྱོར་ཊཱིཀ རྟེན་གྱི་གང་ཟག་བྱང་ཆུབ་སེམས་དཔའ་མཁས་པ་རྣམས་ཀྱི་རྒྱུད་དང་འབྲེལ་བ་ལམ་ཤེས་པ་ཉིད་མཚོན་བྱེད་ཀྱི་ཆོས་ནི་ཆོས་ཅན། དབྱེ་ན་བཅུ་གཅིག་པོ་དེ་འདྲ་བར་བཤད་དེ།

རྣམ་སྨིན་ལས་སྐྱེས་པའི་ལྷའི་འོད་མོག་མོག་པོར་བྱེད་པས་བསྟན་པ་ལ་སོགས་པ་ལམ་ཤེས་ཀྱི་ཡན་ལག་དང༌། སློབ་མ་ཉན་ཐོས་ཀྱི་ལམ་ཤེས་པའི་ལམ་ཤེས་གང་ཡིན་པ་དང༌། བསེ་རུ་ལྟ་བུའི་རང་རྒྱལ་གྱི་ལམ་ཤེས་པའི་ལམ་ཤེས་གང་ཡིན་པ་དང༌། ཚེ་འདི་དང་ཚེ་རབས་གཞན་པའི་ཡོན་ཏན་གྱི་ཕན་ཡོན་ཆེ་བ་ཐེག་ཆེན་གྱི་མཐོང་བའི་ལམ་དང༌། སྒོམ་ལམ་གྱི་བྱེད་པ་དང་ནི། མོས་པ་སྒོམ་ལམ་དང༌། མོས་པ་ལ་བསྟོད་པ་དང་བཀུར་བ་དང༌། བསྔགས་པ་ཐོབ་པའི་ཕན་ཡོན་དང༌། སྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་དང༌། རྗེས་སུ་ཡི་རང་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་དག་དང༌། སྒྲུབ་པ་སྒོམ་ལམ་དང༌། ཤིན་ཏུ་རྣམ་པར་དག་པ་ཞེས་བྱ་བ་སྒོམ་པའི་ལམ་སྟེ་བཅུ་གཅིག་པོ་འདི་ནི་དེ་མཚོན་བྱེད་ཀྱི་ཆོས་ཡིན་པས་སོ།།གསུམ་པ་ ( གཞི་ཤེས་ཀྱི་ལུས་བཤད་པ་ ) ནི། རྩ་བ། ཤེས་པས་སྲིད་ལ་མི་གནས་ཤིང༌།།སྙིང་རྗེས་ཞི་ལ་མི་གནས་དང༌།།ཐབས་མ་ཡིན་པས་རིང་བ་དང༌།།ཐབས་ཀྱིས་རིང་བ་མ་ཡིན་ཉིད།། ༡༡ མི་མཐུན་གཉེན་པོའི་ཕྱོགས་དག་དང༌།།སྦྱོར་དང་དེ་ཡི་མཉམ་ཉིད་དང༌།།ཉན་ཐོས་ལ་སོགས་མཐོང་བའི་ལམ།།དེ་འདྲ་ཀུན་ཤེས་ཉིད་དུ་འདོད།། ༡༢ རྩ་བའི་སྦྱོར་ཊཱིཀ རྟེན་གྱི་གང་ཟག་ཉན་ཐོས་ལ་སོགས་དང་འབྲེལ་བ་གཞི་ཀུན་ཤེས་པ་ཉིད་མཚོན་བྱེད་ཀྱི་ཆོས་ཆོས་ཅན། དབྱེ་ན་དགུ་པོ་དེ་འདྲ་བར་འདོད་དེ། གནས་ལུགས་ཤེས་པས་སྲིད་པ་འཁོར་བ་ལ་མི་གནས་པའི་གཞི་ཤེས་དང༌། སྙིང་རྗེ་ཆེན་པོས་ཞི་བ་མྱང་འདས་ལ་མི་གནས་པའི་གཞི་ཤེས་དང༌། འབྲས་ཡུམ་སྒྲུབ་པའི་ཐབས་ལ་མཁས་པ་མ་ཡིན་པས་འབྲས་ཡུམ་ལ་རིང་བའི་གཞི་ཤེས་དང༌། དེ་སྒྲུབ་པའི་ཐབས་མཁས་པ་ཉིད་ཀྱིས་དེ་ལ་རིང་བ་མ་ཡིན་པའི་གཞི་ཤེས་ཉིད་དང༌། ཐེག་ཆེན་ལམ་གྱི་མི་མཐུན་ཕྱོགས་ཀྱི་གཞི་ཤེས་དང༌། དེའི་གཉེན་པོའི་ཕྱོགས་ཀྱི་གཞི་ཤེས་དག་དང༌། ཐེག་ཆེན་གྱི་གཞི་ཤེས་ཀྱི་སྦྱོར་བ་དང༌། སྦྱོར་བ་དེའི་མཉམ་པ་ཉིད་དང༌། ཐེག་ཆེན་གྱི་གཞི་ཤེས་ཀྱི་མཐོང་བའི་ལམ་རྣམས་སུ་ཡོད་པས་སོ།།གཉིས་པ་སྦྱོར་བཞིའི་ལུས་རྒྱས་བཤད་ལ་བཞི།

རྣམ་རྫོགས་སྦྱོར་བའི། རྩེ་སྦྱོར་གྱི། མཐར་གྱིས་སྦྱོར་བའི། སྐད་ཅིག་མའི་སྦྱོར་བའི་ལུས་རྒྱས་བཤད་དོ། །དང་པོ་ནི། རྩ་བ། རྣམ་པ་སྦྱོར་བར་བཅས་རྣམས་དང༌།།ཡོན་ཏན་སྐྱོན་ནི་མཚན་ཉིད་བཅས།།ཐར་དང་ངེས་འབྱེད་ཆ་མཐུན་དང༌།།སློབ་པ་ཕྱིར་མི་ལྡོག་པའི་ཚོགས།། ༡༣ སྲིད་དང་ཞི་བ་མཉམ་ཉིད་དང༌།།ཞིང་དག་བླ་ན་མེད་པ་ནི།།རྣམ་ཀུན་མངོན་རྫོགས་རྟོགས་པ་སྟེ།།འདི་ནི་ཐབས་མཁས་བཅས་པ་ཡིན།། ༡༤ རྩ་བའི་སྦྱོར་ཊཱིཀ རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་མཚོན་བྱེད་ཀྱི་ཆོས་འདི་ནི་ཆོས་ཅན། དབྱེ་ན་བཅུ་གཅིག་ཡོད་དེ། བསྒོམ་བྱ་རྣམ་པ་རྣམས་དང༌། སྒོམ་བྱེད་ཀྱི་སྦྱོར་བ་གང་ཟག་དང་བཅས་པ་རྣམས་དང༌། ཐེག་ཆེན་སྦྱོར་བའི་ཡོན་ཏན་དང༌། དེའི་སྐྱོན་དང་ནི། ཐེག་ཆེན་སྦྱོར་བའི་མཚན་ཉིད་ངོ་བོ་ཉིད་མཚན་དང་བཅས་པ་དང༌། ཐེག་ཆེན་གྱི་ཐར་པ་ཆ་མཐུན་དང༌། དེའི་ངེས་འབྱེད་ཆ་མཐུན་དང༌། སློབ་པ་ཕྱིར་མི་ལྡོག་པའི་དགེ་འདུན་གྱི་ཚོགས་དང༌། སྲིད་པ་དང་ཞི་བ་མཉམ་ཉིད་དུ་རྟོགས་པའི་སྦྱོར་བ་དང༌། ཞིང་དག་པ་བླ་ན་མེད་པའི་སྦྱོར་བ་དང་ནི། ཐབས་ལ་མཁས་པའི་སྦྱོར་བ་དང་བཅས་པ་རྣམས་སུ་ཡོད་པ་ཡིན་པས་སོ།།གཉིས་པ་ ( རྩེ་སྦྱོར་གྱི་ལུས་རྒྱས་བཤད་ ) ནི། རྩ་བ། དེ་ཡི་རྟགས་དང་རྣམ་འཕེལ་དང༌།།བརྟན་དང་སེམས་ཀུན་གནས་པ་དང༌།།མཐོང་ཞེས་བྱ་དང་སྒོམ་པ་ཞེས།།བྱ་བའི་ལམ་ནི་སོ་སོ་ལ།། ༡༥རྣམ་པར་རྟོག་པ་རྣམ་བཞི་ཡི།།གཉེན་པོ་རྣམ་པ་བཞི་དང་ནི།།བར་ཆད་མེད་པའི་ཏིང་ངེ་འཛིན།།ལོག་པར་སྒྲུབ་དང་བཅས་པ་ནི།། ༡༦ རྩེ་མོའི་མངོན་རྟོགས་་་་་་་་་་་་་་་་ རྩ་བའི་སྦྱོར་ཊཱིཀ རྩེ་མོའི་མངོན་པར་རྟོགས་པའི་སྦྱོར་བ་མཚོན་བྱེད་ཀྱི་ཆོས་ནི་ཆོས་ཅན། དབྱེ་ན་བརྒྱད་ཡོད་དེ། རྩེ་སྦྱོར་དེའི་རྟགས་དང༌། རྣམ་འཕེལ་རྩེ་སྦྱོར་དང༌། བརྟན་པ་རྩེ་སྦྱོར་དང༌། སེམས་ཀུན་ཏུ་གནས་པའི་རྩེ་སྦྱོར་དང༌། མཐོང་བ་ཞེས་བྱ་བའི་ལམ་ནི་སོ་སོ་ལ་སྤང་བྱ་རྣམ་པར་རྟོག་པ་རྣམ་པ་བཞིའི་གཉེན་པོ་རྣམ་པ་བཞིས་བསྡུས་པ་མཐོང་ལམ་རྩེ་སྦྱོར་དང་ནི།

སྒོམ་པ་ཞེས་བྱ་བའི་ལམ་ནི་སོ་སོ་ལ་སྤང་བྱ་རྣམ་པར་རྟོག་པ་རྣམ་པ་བཞིའི་གཉེན་པོ་རྣམ་པ་བཞིས་བསྡུས་པ་སྒོམ་ལམ་རྩེ་སྦྱོར་དང༌། བར་ཆད་མེད་པའི་ཏིང་ངེ་འཛིན་གྱི་རྩེ་སྦྱོར་དང༌། བསལ་བྱ་ལོག་པར་སྒྲུབ་པ་དང་བཅས་པ་རྣམས་སུ་ཡོད་པས་སོ།།གསུམ་པ་ ( མཐར་གྱིས་སྦྱོར་བའི་ལུས་རྒྱས་བཤད་ ) ནི། རྩ་བ། ་་་་་་་་་་་་་་་་་་་་་་མཐར་གྱིས་པ།།རྣམ་གསུམ་རྣམ་བཅུ་་་་་་་་་་ རྩ་བའི་སྦྱོར་ཊཱིཀ མཐར་གྱིས་པའི་སྦྱོར་བ་མཚོན་བྱེད་ཀྱི་ཆོས་ཆོས་ཅན། བཅུ་གསུམ་ཡོད་དེ། ཕར་ཕྱིན་དྲུག་ཉམས་ལེན་གྱི་མཐར་གྱིས་པ་དྲུག །རྗེས་དྲན་དྲུག་ཉམས་ལེན་གྱི་དེ་དྲུག །དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་པ་སྟེ་སྡོམས་ན་རྣམ་པ་བཅུ་དང་རྣམ་པ་གསུམ་རྣམས་སུ་ཡོད་པས་སོ།།བཞི་པ་ ( སྐད་ཅིག་མའི་སྦྱོར་བའི་ལུས་རྒྱས་བཤད་ ) ནི། རྩ་བ། ་་་་་་་་་་་་་་་་་་་་་་་་་་་་་་་་་་་་་་་་་སྐད་ཅིག་མ།།གཅིག་གིས་མངོན་རྫོགས་བྱང་ཆུབ་པ།།མཚན་ཉིད་ཀྱིས་ནི་རྣམ་པ་བཞི།། ༡༧རྩ་བའི་སྦྱོར་ཊཱིཀ སྐད་ཅིག་མ་གཅིག་གིས་མངོན་པར་རྫོགས་པར་བྱང་ཆུབ་པ་མཚོན་བྱེད་ཀྱི་ཆོས་ཆོས་ཅན། དབྱེ་ན་ངོ་བོ་ཐ་མི་དད་ཀྱང་སྤྱིའི་མཚན་ཉིད་ཀྱིས་ནི་ཕྱེ་བ་རྣམ་པ་བཞི་ཡོད་དེ། རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པ་དང༌། མཚན་ཉིད་མེད་པ་དང༌། གཉིས་སུ་མེད་པའི་སྐད་ཅིག་སྦྱོར་རྣམས་སུ་ཡོད་པས་སོ།།གསུམ་པ་ཆོས་སྐུའི་ལུས་རྒྱས་བཤད་ནི། རྩ་བ། ངོ་བོ་ཉིད་ལོངས་རྫོགས་བཅས་དང༌།།དེ་བཞིན་གཞན་པ་སྤྲུལ་པ་ནི།།ཆོས་སྐུ་མཛད་པ་དང་བཅས་པ།།རྣམ་པ་བཞིར་ནི་ཡང་དག་བརྗོད།། ༡༨ རྩ་བའི་སྦྱོར་ཊཱིཀ འབྲས་བུ་ཆོས་ཀྱི་སྐུ་མཚོན་བྱེད་ཀྱི་ཆོས་ཆོས་ཅན། དབྱེ་ན་རྣམ་པ་བཞིར་ནི་ཡང་དག་པར་བརྗོད་དེ། ངོ་བོ་ཉིད་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་མཚན་དཔེ་དང་བཅས་པ་དང༌། དེ་བཞིན་དུ་ལོངས་སྐུ་ལས་གཞན་པ་སྤྲུལ་བའི་སྐུ་དང་ནི། རྟོགས་པ་ཆོས་སྐུ་མཛད་པ་དང་བཅས་པ་རྣམས་སུ་ཡོད་པས་སོ།།གསུམ་པ་འགྲེལ་པ་ལ་གཉིས།

མདོར་བསྡུས་ཏེ་བཀྲོལ་བ་དང༌། རྒྱས་པར་མ་བཤད་པའི་རྒྱུ་མཚན་ནོ། །དང་པོ་ནི། འགྲེལ་པ། དེ་ལ་ཚིག་ལེའུར་བྱས་པ་དང་པོ་གཉིས་ཀྱིས་ནི་དངོས་པོ་བརྒྱད་བསྡུས་པའི་ཕྱིར་མདོར་བསྟན་པ་ཡིན་ནོ། །ཚིག་ལེའུར་བྱས་པ་བཅུ་གསུམ་གྱིས་ནི་དེ་དག་ཉིད་ཀྱི་དོན་བསྡུས་ནས་རྒྱས་པར་བཤད་དོ། །དེ་ལྟར་ན་བསྡུས་པ་དང་རྒྱས་པར་བཤད་པའི་ཕྱིར་ལེགས་པར་བཤད་པ་ཡིན་ནོ།།འགྲེལ་པའི་སྦྱོར་ཊཱིཀ ཚིགས་བཅད་བཅོ་ལྔ་ཡོད་པ་དེ་ལ། ཤེས་རབ་ཕ་རོལ་ཕྱིན་པ་ནི། །ཞེས་སོགས་ཚིག་ལེའུར་བྱས་པ་དང་པོ་གཉིས་ཀྱིས་ནི་ཆོས་ཅན། ཡུམ་གྱི་ལུས་མདོར་བསྟན་པ་ཡིན་ཏེ། དེ་དངོས་པོ་བརྒྱད་དུ་བསྡུས་ནས་བསྟན་པའི་ཕྱིར། སེམས་བསྐྱེད་པ་དང་གདམས་ངག་དང༌། །ཞེས་སོགས་ཚིག་ལེའུར་བྱས་པ་བཅུ་གསུམ་གྱིས་ནི་ཆོས་ཅན། ལུས་མདོར་བསྟན་དེ་ཉིད་ཅུང་ཟད་རྒྱས་པར་བཤད་པ་ཡིན་ཏེ། ཚིགས་བཅད་སྔ་མ་གཉིས་པོ་དེ་དག་ཉིད་ཀྱི་དོན་དོན་བདུན་ཅུའི་གྲངས་ཙམ་དུ་བསྡུས་ནས་ཅུང་ཟད་ཕྱེ་སྟེ་བཤད་པས་སོ། །ཚུལ་དེ་ལྟར་ན་ལུས་རྣམ་གཞག་གི་ཚིགས་སུ་བཅད་པ་བཅོ་ལྔ་ཆོས་ཅན། ཡུམ་གྱི་ལུས་ལེགས་པར་བཤད་པ་ཡིན་ཏེ། མདོར་བསྡུས་པ་དང་རྒྱས་པར་བཤད་པ་གཉིས་ཀྱི་སྒོ་ནས་བཤད་པའི་ཕྱིར། གཉིས་པ་

( རྒྱས་པར་མ་བཤད་པའི་རྒྱུ་མཚན་ ) ནི། འགྲེལ་པ། བསྡུས་པའི་དོན་གྱི་ཚིག་ལེའུར་བྱས་པ་རྣམས་ནི། བསྟན་བཅོས་མཛད་པ་ཉིད་ཀྱིས། སེམས་བསྐྱེད་པ་ནི་གཞན་དོན་ཕྱིར།།ཞེས་བྱ་བ་ལ་སོགས་པ་འཆད་པར་འགྱུར་བའི་བསྟན་བཅོས་མཐའ་དག་གིས་འཆད་པས། དེ་དག་རྣམ་པར་བཤད་པས་བཤད་པར་བསམས་ཏེ། ཟློས་པའི་ཉེས་པར་འགྱུར་དུ་དོགས་ནས་རྣམ་པར་མ་བཀྲོལ་ལོ།།འགྲེལ་པའི་སྦྱོར་ཊཱིཀ སློབ་དཔོན་སེང་གེ་བཟང་པོ་ཆོས་ཅན། བསྡུས་པའི་དོན་གྱི་ཚིག་ལེའུར་བྱས་པ་ལུས་རྣམ་གཞག་གི་ཚིགས་བཅད་བཅོ་ལྔ་པོ་རྣམས་ནི་ཡན་ལག་རྒྱས་བཤད་ཀྱི་གོང་འདིར་རྣམ་པར་མ་བཀྲོལ་ཏེ། བསྟན་བཅོས་མཛད་པ་པོ་བྱམས་པ་ཉིད་ཀྱིས་སེམས་བསྐྱེད་པ་ནི་གཞན་དོན་ཕྱིར་ཞེས་བྱ་བ་ལ་སོགས་པ་ཡན་ལག་རྒྱས་བཤད་དུ་འཆད་པར་འགྱུར་བའི་བསྟན་བཅོས་མཐའ་དག་གིས་རིམ་པ་ལྟར་འཆད་པས་རྒྱས་བཤད་དེ་དག་རྣམ་པར་བཤད་པས་བསྡུས་དོན་རྣམས་ཀྱང་བཤད་པར་འགྱུར་བར་བསམས་ཤིང་འདིར་བཤད་ན་འཆད་འགྱུར་དང་ཟློས་པའི་ཉེས་པར་ཡང་འགྱུར་དུ་དོགས་ནས་སོ།།གཉིས་པ་ཡན་ལག་རྒྱས་པར་བཤད་པ་ལ་གསུམ། ཡུལ་མཁྱེན་གསུམ། ཐབས་སྦྱོར་བཞི། འབྲས་བུ་ཆོས་སྐུ་བཤད་པའོ། །དང་པོ་ལ་གསུམ། ཐོབ་བྱ་རྣམ་མཁྱེན། ལམ་གྱི་གཞི་ལམ་ཤེས། ལམ་གྱི་ཡན་ལག་གོལ་ས་དང་བཅས་པའི་གཞི་ཤེས་བཤད་པའོ། །དང་པོ་ལ་གསུམ། འབྲེལ་བཀོད་པས་མཚམས་སྦྱར་བ། མཚོན་བྱེད་ཀྱི་ཆོས་རྒྱས་པར་བཤད་པ། སྐབས་ཀྱི་གྲངས་བརྗོད་པས་མཇུག་བསྡུ་བའོ། །དང་པོ་ནི། འགྲེལ་པ། དེ་ལྟར་བསྡུས་པའི་དོན་ཀུན་བསྟན་ནས། བྱང་ཆུབ་སེམས་དཔའ་བྱང་ཆུབ་རྗེས་སུ་འཐོབ་པར་འདོད་པས་འབྲས་བུ་ཡིན་པའི་ཕྱིར་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱ་དགོས་པས། དང་པོར་རྣམ་པ་ཐམས་ཅད་མཁྱེན་པ་ཉིད་དེ་སྡུད་པའི་ཚིག་ལེའུར་བྱས་པ་རྣམ་པར་བཤད་པའི་སྒོ་ནས་བཤད་པར་བཤད་དེ། འགྲེལ་པའི་སྦྱོར་ཊཱིཀ གོང་དུ་བཤད་པ་དེ་ལྟར་བསྡུས་པའི་དོན་ལུས་རྣམ་གཞག་ཀུན་བསྟན་ནས་སྐབས་བརྒྱད་ཀྱི་དང་པོར་རྣམ་པ་ཐམས་ཅད་མཁྱེན་པ་ཉིད་དེ་སྡུད་པའི་ལུས་ཀྱི་ཚིག་ལེའུར་བྱས་པ་གཉིས་པོ་དེའི་དོན་རྣམ་པར་ཏེ་རྒྱས་པར་བཤད་པའི་སྒོ་ནས་ཡན་ལག་རྒྱས་བཤད་ཀྱི་ཚུལ་དུ་བཤད་པར་བཞེད་དེ།

རྣམ་པ་ཐམས་ཅད་མཁྱེན་པ་ཉིད་དེ་ནི་བྱང་ཆུབ་སེམས་དཔའ་བླ་ན་མེད་པའི་བྱང་ཆུབ་རྗེས་སུ་ཐོབ་པར་འདོད་པ་རྣམས་ཀྱིས་དོན་དུ་གཉེར་བྱའི་འབྲས་བུ་ཡིན་པའི་ཕྱིར་ན་དང་པོར་ཐོབ་པར་བྱ་དགོས་པ་ཉིད་ཀྱིས་སོ།།ངག་དོན། རྗེ་བཙུན་བྱམས་མགོན་ཆོས་ཅན། སྐབས་བརྒྱད་ཀྱི་དང་པོར་རྣམ་མཁྱེན་འཆད་པའི་རྒྱུ་མཚན་ཡོད་དེ། རྣམ་མཁྱེན་དེ་བྱང་སེམས་ཀྱི་ཐོབ་བྱ་མཐར་ཐུག་ཡིན་པའི་རྒྱུ་མཚན་གྱིས་དེ་ལྟར་བསྟན་པའི་ཕྱིར། གཉིས་པ་ ( མཚོན་བྱེད་ཀྱི་ཆོས་རྒྱས་པར་བཤད་པ་ ) ལ་བདུན། སེམས་བསྐྱེད། གདམས་ངག །ངེས་འབྱེད་སྦྱོར་ལམ། སྒྲུབ་པའི་རྟེན། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་བ། སྒྲུབ་པའི་ངོ་བོའོ། །དང་པོ་ལ་གསུམ། སེམས་བསྐྱེད་ཀྱི་མཚན་ཉིད། དམིགས་ཡུལ། དབྱེ་བའོ། །དང་པོ་ལ་གསུམ། སྤྱིའི་མཚམས་སྦྱར་བ། རྩ་བ། འགྲེལ་པའོ། །དང་པོ་ནི། འགྲེལ་པ། སེམས་སྐྱེད་པ་རང་གི་ངོ་བོ་དམིགས་པ་དང་བཅས་པ། འགྲེལ་པའི་སྦྱོར་ཊཱིཀ བྱམས་མགོན་ཆོས་ཅན། རྣམ་མཁྱེན་མཚོན་བྱེད་ཀྱི་ཆོས་བཅུའི་ནང་ནས་དང་པོར་ཐེག་པ་ཆེན་པོའི་སེམས་བསྐྱེད་པ་རང་གི་ངོ་བོ་དང་དམིགས་པ་དང་དབྱེ་བ་ས་མཚམས་དང་བཅས་པ་འཆད་པའི་རྒྱུ་མཚན་ཡོད་དེ། སེམས་བསྐྱེད་དེ་རྣམ་མཁྱེན་གྱི་རྒྱུའི་གཙོ་བོ་ཡིན་པའི་རྒྱུ་མཚན་གྱིས་སོ།། གཉིས་པ་ ( རྩ་བ་ ) ནི། རྩ་བ། སེམས་བསྐྱེད་པ་ནི་གཞན་དོན་ཕྱིར།།ཡང་དག་རྫོགས་པའི་བྱང་ཆུབ་འདོད།།རྩ་བའི་སྦྱོར་ཊཱིཀ བྱང་སེམས་ཚོགས་ལམ་པའི་རྒྱུད་ཀྱི་འདུན་ལྡན་སེམས་བསྐྱེད་ནི་མཚན་གཞི། ཐེག་པ་ཆེན་པོའི་སེམས་བསྐྱེད་པ་ཡིན་པར་མཚོན། དམིགས་ཡུལ་གཞན་གྱི་དོན་གྱི་ཕྱིར་དུ་དོན་དུ་གཉེར་བྱ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པའི་འདོད་པ་དང་མཚུངས་པར་ལྡན་པའི་སེམས་ཁྱད་པར་ཅན་ཡིན་པའོ།།ངག་དོན། བྱང་སེམས་ཚོགས་ལམ་པའི་རྒྱུད་ཀྱི་གཞན་དོན་དུ་རྫོགས་བྱང་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་ཁྱད་པར་ཅན་ཆོས་ཅན།

ཐེག་ཆེན་སེམས་བསྐྱེད་ཡིན་ཏེ། གཞན་དོན་དུ་རྫོགས་བྱང་ལ་དམིགས་པའི་སེམས་ཁྱད་པར་ཅན་ཡིན་པས་སོ།།གསུམ་པ་ ( འགྲེལ་པ་ ) ལ་གཉིས། ཚིག་དོན་དང༌། རྩོད་པ་སྤང་བའོ། །དང་པོ་ནི། འགྲེལ་པ། སངས་རྒྱས་སུ་གྲུབ་ནས་གཞན་གྱི་དོན་གྱི་ཕྱིར་སྐལ་བ་ཇི་ལྟ་བཞིན་དུ་འབད་པར་བྱའོ་ཞེས་སེམས་བསྐྱེད་པ་གཞན་གྱི་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་མཚན་ཉིད་སྨོན་པ་དང་འཇུག་པའི་ངོ་བོ་ཉིད་རྣམ་པ་གཉིས་སོ།།འགྲེལ་པའི་སྦྱོར་ཊཱིཀ ཐོག་མར་རང་ཉིད་སངས་རྒྱས་སུ་གྲུབ་ནས་སེམས་ཅན་གཞན་གྱི་དོན་གྱི་ཕྱིར་དུ་གདུལ་བྱའི་སྐལ་བ་ཇི་ལྟ་བ་བཞིན་དུ་དེའི་དོན་བསྒྲུབ་པ་ལ་འབད་པར་བྱའོ། །ཞེས་སེམས་བསྐྱེད་པ་གཞན་གྱི་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་མཚན་ཉིད་ཅན་གྱི་ཐེག་པ་ཆེན་པོའི་སེམས་བསྐྱེད་པ་ནི་ཆོས་ཅན། དབྱེ་ན་གཉིས་ཡོད་དེ། སྨོན་པ་སེམས་བསྐྱེད་ཀྱི་ངོ་བོ་ཉིད་དུ་གྱུར་པ་དང་འཇུག་པ་སེམས་བསྐྱེད་ཀྱི་ངོ་བོ་ཉིད་དུ་གྱུར་པ་རྣམ་པ་གཉིས་ཡོད་པས་སོ།།ངག་དོན། འདིར་བསྟན་ཐེག་ཆེན་སེམས་བསྐྱེད་ཆོས་ཅན། དབྱེ་ན་གཉིས་ཡོད་དེ། སྨོན་འཇུག་གཉིས་ཡོད་པའི་ཕྱིར། གཉིས་པ་ ( རྩོད་པ་སྤང་བ་ ) ལ་གཉིས། རྩོད་པ་དང༌། ལན་ནོ། །དང་པོ་ལ། གང་ལ། གང་གིས། ཇི་ལྟར་རྩོད་པའོ། །དང་པོ་ནི། ཡང་དག་རྫོགས་པའི་བྱང་ཆུབ་འདོད།།ཅེས་པའི་དོན་མ་རྟོགས་པར་སྒྲ་ཇི་བཞིན་པ་ལའོ།།གཉིས་པ་ནི། སེམས་བསྐྱེད་དང་སེམས་བྱུང་འགལ་བར་སྨྲ་བའི་ཕྱོགས་ལ་བརྟེན་པ་དག་གིས་སོ།།གསུམ་པ་ ( ཇི་ལྟར་རྩོད་པ་ ) ནི། འགྲེལ་པ། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི། དེ་དོན་དུ་གཉེར་བ་དགེ་བའི་ཆོས་ལ་འདུན་པ་སེམས་ལས་བྱུང་བ་ཡིན་ལ། སེམས་བསྐྱེད་པ་ནི་སེམས་ཡུལ་ཁྱད་པར་དུ་འཕགས་པ་སྣང་བ་ཅན་འབྱུང་བ་མ་ཡིན་ནམ། ཇི་ལྟར་ན་དེ་སེམས་བསྐྱེད་པ་ཡིན་པར་འགྱུར་ཞེ་ན། འགྲེལ་པའི་སྦྱོར་ཊཱིཀ ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི་ཆོས་ཅན།

རྒྱུ་མཚན་ཇི་ལྟར་ན་དེ་སེམས་བསྐྱེད་པ་ཡིན་པར་འགྱུར་ཏེ་མ་ཡིན་པར་ཐལ། སེམས་ལས་བྱུང་བ་ཡིན་པས་སོ། །ཁྱབ་སྟེ། འདོད་པ་དེ་ནི་བྱང་ཆུབ་དེ་དོན་དུ་གཉེར་བ་དགེ་བའི་ཆོས་ལ་འདུན་པ་ཡུལ་ངེས་ལྔའི་ནང་ཚན་ཡིན་ལ། སེམས་བསྐྱེད་པ་དེ་ནི་གྲོགས་སེམས་པ་དང་མཚུངས་ལྡན་དུ་བྱུང་བའི་སེམས་ཡུལ་ཁྱད་པར་དུ་འཕགས་པ་དོན་གཉིས་སྣང་བ་ཅན་དུ་འབྱུང་བ་མ་ཡིན་ནམ་སྟེ་ཡིན་པས་སོ་ཞེས་ཟེར་ན། གཉིས་པ་ལན་ལ་གཉིས། སྤྱིར་བསྟན་པ་དང༌། སོ་སོར་བཤད་པའོ། །དང་པོ་ནི། འགྲེལ་པ། བདེན་མོད་ཀྱི། འགྲེལ་པའི་སྦྱོར་ཊཱིཀ སེམས་བྱུང་ཡིན་ན་སེམས་བསྐྱེད་མ་ཡིན་པ་བདེན་མོད་ཀྱི། འོན་ཀྱང༌། སེམས་བསྐྱེད་པ་ནི་གཞན་དོན་ཕྱིར། །ཞེས་སོགས་ཀྱི་གཞུང་འདིར་ནི་འདོད་པ་སེམས་བསྐྱེད་དུ་བཤད་པའི་ཉེས་པ་མེད་དེ། འདོད་པའི་མིང་གིས་དོན་སེམས་བསྐྱེད་ལ་ཉེ་བར་བཏགས་པ་ལ་བརྟེན་ནས་བསྟན་པ་ཡིན་པས་སོ། །འདོགས་པའི་ཆོས་གསུམ་ནི་ཕྱི་མ་གཉིས་དང་འདྲའོ།།གཉིས་པ་ ( སོ་སོར་བཤད་པ་ ) ལ་གཉིས། རྒྱུ་མིང་འབྲས་བུ་ལ་དང༌། གྲོགས་མིང་གྲོགས་ཅན་ལ་བཏགས་པའི་ལན་ནོ། །དང་པོ་ནི། འགྲེལ་པ། འོན་ཀྱང་འདིར་དགེ་བའི་ཆོས་ལ་འདུན་པའྀ་མཚན་ཉིད་དོན་དུ་གཉེར་བ་ཡོད་ན་བྱང་ཆུབ་ཀྱི་སེམས་བསྐྱེད་པས་རྒྱུས་འབྲས་བུ་བསྟན་པ་ཡིན་ཏེ། དེ་ལྟར་དོན་དུ་གཉེར་བའི་བྱང་ཆུབ་སེམས་དཔའི་དགེ་བའི་ཆོས་ཐམས་ཅད་འཕེལ་བར་འགྱུར་རོ་ཞེས་ཤེས་པར་བྱ་བའི་ཕྱིར། ཉེ་བར་བཏགས་པ་ལ་བརྟེན་པ་ཡིན་པས་ཉེས་པ་མེད་དོ།།འགྲེལ་པའི་སྦྱོར་ཊཱིཀ ཤེས་བྱ་ཆོས་ཅན། སྐབས་འདིར་རྒྱུ་འདོད་པའི་མིང་གིས་འབྲས་བུ་སེམས་བསྐྱེད་ལ་བཏགས་ནས་ཡང་དག་རྫོགས་པའི་བྱང་ཆུབ་འདོད་ཅེས་བསྟན་པ་ཡིན་ཏེ། དེ་ལྟར་འདོགས་པའི་ཆོས་གསུམ་ཚང་བའི་ཕྱིར། འདོགས་པའི་རྒྱུ་མཚན་ཡོད་དེ། དགེ་བའི་ཆོས་གཞན་དོན་ལ་འདུན་པའི་མཚན་ཉིད་ཅན་གྱི་གཞན་དོན་དོན་དུ་གཉེར་བའི་འདུན་པ་དེ་ཡོད་ན་བྱང་ཆུབ་ཏུ་སེམས་བསྐྱེད་པ་དེ་འབྱུང་བའི་རྒྱུ་མཚན་གྱིས་སོ།།བཏགས་པ་ལ་དགོས་པ་ཡོད་དེ།

དེ་ལྟར་གཞན་དོན་དོན་དུ་གཉེར་བའི་བྱང་ཆུབ་སེམས་དཔའི་རྒྱུད་ལ་ཐེག་ཆེན་གྱི་དགེ་བའི་ཆོས་ཐམས་ཅད་རྣམ་པར་འཕེལ་བར་འགྱུར་རོ་ཞེས་ཤེས་པར་བྱ་བའི་ཆེད་ཡོད་པའི་ཕྱིར། དངོས་ལ་གནོད་བྱེད་ཡོད་དེ། སེམས་བྱུང་ཡིན་ན་དེ་མ་ཡིན་དགོས་པ་ལ་བདེན་ལན་བྱིན་པས་སོ།།གཉིས་པ་ ( གྲོགས་མིང་གྲོགས་ཅན་ལ་བཏགས་པའི་ལན་ ) ནི། འགྲེལ་པ། རྣམ་པ་གཅིག་ཏུ་ན་སྨོན་ལམ་ནི་དོན་དུ་གཉེར་བ་སྟེ། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ཡིན་ལ། དེ་དང་ལྷན་ཅིག་སྤྱོད་པའི་སེམས་བསྐྱེད་པ་དེའི་སྒྲར་བསྟན་པ་ནི་དེ་ལྟར་ན་བྱང་ཆུབ་སེམས་དཔའ་རྣམས་ལ་སྨོན་ལམ་དང་ལྡན་པའི་སེམས་དེ་སྐྱེའོ་ཞེས་བྱ་བར་ཤེས་པར་བྱ་བའི་ཕྱིར་ཡིན་ནོ།།འགྲེལ་པའི་སྦྱོར་ཊཱིཀ ལན་གྱི་རྣམ་པ་གཅིག་ཏུ་ན། འདོད་ཅེས་པའི་གཞུང་ཆོས་ཅན། གྲོགས་ཅན་སེམས་བསྐྱེད་པ་ལ་གྲོགས་སྨོན་ལམ་དེའི་སྒྲར་བཏགས་ནས་བསྟན་པ་ཡིན་ཏེ། རྟགས་སྔར་བཞིན། དེར་འདོགས་པའི་རྒྱུ་མཚན་ཡོད་དེ། གཞན་དོན་དུ་བྱང་ཆུབ་ལ་སྨོན་པའི་སྨོན་ལམ་ནི་བྱང་ཆུབ་དོན་དུ་གཉེར་བ་སྟེ་དེ་ཡང་ཡང་དག་པར་རྫོགས་པའི་བྱང་ཆུབ་འདོད་ཅིང་དོན་དུ་གཉེར་བ་ཉིད་ཡིན་ལ་གྲོགས་ཅན་ཐེག་ཆེན་སེམས་བསྐྱེད་ནི་རང་གི་གྲོགས་དེ་དང་ལྷན་ཅིག་ཏུ་སྤྱོད་ཅིང་མཚུངས་ལྡན་རྣམ་པ་ལྔས་མཚུངས་པས་སོ།།དེ་ལྟར་བཏགས་པ་ལ་དགོས་པ་ཡོད་དེ། རྒྱུ་མཚན་དེ་ལྟར་ན་བྱང་ཆུབ་སེམས་དཔའ་རྣམས་ལ་བྱང་ཆུབ་དོན་གཉེར་གྱི་སྨོན་ལམ་དང་མཚུངས་པར་ལྡན་པའི་སེམས་བསྐྱེད་དེ་སྐྱེའོ་ཞེས་བྱ་བར་ཤེས་པར་བྱ་བའི་ཆེད་ཡིན་པའི་ཕྱིར། དངོས་ལ་གནོད་བྱེད་གོང་བཞིན། གཉིས་པ་དམིགས་ཡུལ་ལ། སྦྱར། རྩ། འགྲེལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཡང་གང་འདོད་པའི་བདག་ཉིད་དང༌། གང་གི་དོན་དུ་སེམས་བསྐྱེད་པ་ཡང་དག་པར་རྫོགས་པའི་བྱང་ཆུབ་དེ་ནི་གང་ཡིན་གཞན་གྱི་དོན་ནི་གང་ཡིན་ཞེ་ན།འགྲེལ་པའི་སྦྱོར་ཊཱིཀ དེ་དང་དེ་ནི་ཞེས་སོགས་གསུངས་པ་ཆོས་ཅན།

དགོས་པ་ཡོད་དེ། ངོ་བོ་ལ་དྲི་བར་མ་ཟད་སླར་ཡང་གང་འདོད་པའི་བདག་ཉིད་དམིགས་ཡུལ་ཡང་དག་པར་རྫོགས་པའི་བྱང་ཆུབ་དེ་ནི་གང་ཡིན། ཆེད་དུ་བྱ་བ་གང་གི་དོན་དུ་སེམས་བསྐྱེད་པ་གཞན་གྱི་དོན་ནི་གང་ཡིན་ཞེས་དྲི་ན་དེའི་ལན་བཏབ་པའི་ཆེད་ཡོད་པས་སོ།། གཉིས་པ་ ( རྩ་བ་ ) ནི། རྩ་བ། དེ་དང་དེ་ནི་མདོ་བཞིན་དུ།།བསྡུས་དང་རྒྱས་པའི་སྒོ་ནས་བརྗོད།། ༡༩ རྩ་བའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། སེམས་བསྐྱེད་ཀྱི་དམིགས་ཡུལ་རྫོགས་བྱང་དེ་དང་ཆེད་དུ་བྱ་བ་གཞན་དོན་དེ་ནི་ཡང་དག་པར་བརྗོད་དེ། དེ་གཉིས་ནི་ཡུམ་གྱི་མདོ་ཇི་ལྟ་བ་བཞིན་དུ་བསྡུས་པ་དང་རྒྱས་པ་གཉིས་ཀྱི་སྒོ་ནས་ཕྱིན་ཅི་མ་ལོག་པར་བརྗོད་པས་སོ།།གསུམ་པ་ ( འགྲེལ་པ་ ) ལ་གསུམ། རྩ་བའི་ཚིག་དོན་བཤད་པ། དོན་བསྡུ་བ། གཞན་གྱི་མདོ་མི་འདྲེན་པའི་རྒྱུ་མཚན་ནོ། །དང་པོ་ལ་གཉིས། མདོ་ནས་བསྟན་ཚུལ་དང༌། ཚིག་དོན་དངོས་སོ། །དང་པོ་ནི། འགྲེལ་པ། རྒྱལ་བའི་ཡུམ་རྣམ་པ་གསུམ་ཅར་ལས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་དང་སྦྱིན་པ་ལ་སོགས་པ་ཐམས་ཅད་ལ་སྦྱིན་པར་བྱ་བ་དང༌། སྦྱིན་པ་པོ་དང༌། ལེན་པ་པོ་ལ་སོགས་པ་མི་དམིགས་པར་བསྒྲུབ་པར་བྱའོ། །ཞེས་ཤེས་པར་བྱེད་པའི་དོན་ཅན་དང༌། སེམས་ཅན་ཐམས་ཅད་སྐལ་པ་ཇི་ལྟ་བ་བཞིན་དུ་མྱ་ངན་ལས་འདས་པ་དང༌། སེར་སྣ་ཅན་ལ་སོགས་པ་རྣམས་སྦྱིན་པ་ལ་སོགས་པ་ལ་དགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ། །ཞེས་བྱ་བ་ལ་སོགས་པ། འགྲེལ་པའི་སྦྱོར་ཊཱིཀ བྱང་ཆུབ་དང་གཞན་དོན་མདོ་བཞིན་དུ་རྒྱས་བསྡུས་གཉིས་ཀྱི་སྒོ་ནས་བརྗོད་ན། མདོ་གང་ལས་གསུངས་ཤེ་ན། རྒྱལ་བའི་ཡུམ་རྒྱས་འབྲིང་བསྡུས་པ་རྣམ་པ་གསུམ་ཅར་ལས་ཀྱང་གསུངས་སོ། །ཇི་ལྟར་ཞེ་ན་བརྒྱད་སྟོང་པ་ལས་ནི། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་སྤོབས་པར་གྱིས་ཤིག

།ཅེས་པ་འདིས་བསྟན་ཏེ། ཡུམ་གཞན་གཉིས་ཀྱི་དོན་བརྒྱད་སྟོང་པར་ཚང་ལ། སྟོན་བྱེད་གཞན་མེད་པའི་ཕྱིར་ཏེ། བརྒྱད་སྟོང་དོན་བསྡུས་ལས། བརྒྱད་སྟོང་འདིར་དོན་མ་ཚང་མེད། །ཅེས་གསུངས་པས་སོ།།གཞན་གཉིས་ལས་ནི། བསྟན་བཤད་གཉིས་གཉིས་ཀྱིས་གསུངས་ཏེ། ཇི་སྐད་དུ། ཤཱ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །ཞེས་པའི་མདོ་ཆོས་ཅན། བྱང་ཆུབ་མདོར་བསྟན་ཏེ། བྱང་ཆུབ་ཀྱི་མིང་ཙམ་བསྟན་པས་སོ།།ཤཱ་རིའི་བུ་འདི་ལ་བྱང་ཆེན་མི་གནས་པའི་ཚུལ་གྱིས་ཤེར་ཕྱིན་ལ་གནས་ཏེ་སྦྱིན་པ་ལ་སོགས་པ་ཐམས་ཅད་ལ་སྦྱིན་པར་བྱ་བ་དང༌། སྦྱིན་པ་པོ་དང་ལེན་པ་པོ་ལ་སོགས་པ་མི་དམིགས་པའི་ཕྱིར་ཡོངས་སུ་བཏང་པ་མེད་པའི་ཚུལ་གྱིས་སྦྱིན་པའི་ཕ་རོལ་ཏུ་ཕྱིན་པ་བསྒྲུབ་པར་བྱའོ། །ཞེས་བྱ་བ་ལ་སོགས་པ་ཤེས་པར་བྱེད་པའི་དོན་ཅན་གྱི་མདོ་ཆོས་ཅན། བྱང་ཆུབ་རྒྱས་པར་བཤད་དེ། བྱང་ཆུབ་ཀྱི་ངོ་བོ་ཕྱིན་དྲུག་ཏུ་ཕྱེ་སྟེ་བཤད་པས་སོ།།འདིར་བསྒྲུབ་པར་བྱའོ་ཞེས་དང༌། མདོར་རྫོགས་པར་བྱའོ་ཞེས་འབྱུང་བ་ནི་འགྱུར་གྱི་ཁྱད་པར་རོ། །བྱང་ཆེན་ཕྱོགས་བཅུ་རེ་རེ་ཞིང་གང་གཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ན་སེམས་ཅན་གང་དག་ཡོད་པ་དེ་དག་ཐམས་ཅད་སྐལ་པ་ཇི་ལྟ་བ་བཞིན་དུ་ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འདོད་པས་ཤེར་ཕྱིན་ལ་བསླབ་པར་བྱའོ་ཞེས་སོགས་ཀྱི་མདོ་ཆོས་ཅན། གཞན་དོན་མདོར་བསྟན་ཏེ། གཞན་དོན་བྱ་ཚུལ་བསྡུས་ཏེ་བསྟན་པས་སོ།།འགྲེལ་པར་དྲངས་པ་ནི་སློབ་དཔོན་གྱིས་ཚིག་སྣ་བསྡུས་པའོ། །སེམས་ཅན་སེར་སྣ་ཅན་ལ་སོགས་པ་རྣམས་སྦྱིན་པ་ལ་སོགས་པ་ལ་དགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ་ཞེས་བྱ་བ་ལ་སོགས་པའི་མདོ་ཆོས་ཅན།

གཞན་དོན་རྒྱས་པར་བསྟན་ཏེ། གཞན་དོན་བྱ་ཚུལ་ཕྱེ་ནས་བསྟན་པས་སོ།།གཉིས་པ་ ( ཚིག་དོན་དངོས་ ) ནི། འགྲེལ་པ། རབ་ཏུ་སྟོན་པ་ལྷུར་བྱེད་པའི་ངག་གིས་མདོའི་དོན་དང་མི་འགལ་བར་བསྡུས་པ་དང༌། རྒྱས་པའི་སྒོ་ནས་ཡང་དག་པར་རྫོགས་པའི་བྱང་ཆུབ་དང༌། གཞན་གྱི་དོན་བསྟན་ཏེ།འགྲེལ་པའི་སྦྱོར་ཊཱིཀ གཞན་དོན་དང་བྱང་ཆུབ་རབ་ཏུ་སྟོན་པའི་མདོའི་དོན་བརྗོད་བྱར་ལྷུར་ལེན་པར་བྱེད་པའི་ངག་མངོན་རྟོགས་རྒྱན་ཆོས་ཅན། ཁྱོད་ཀྱིས་སེམས་བསྐྱེད་ཀྱི་དམིགས་ཡུལ་ཡང་དག་པར་རྫོགས་པའི་བྱང་ཆུབ་དང་ཆེད་དུ་བྱ་བ་གཞན་གྱི་དོན་ནི་ཇི་ལྟ་བ་བཞིན་བསྟན་ཏེ། དེ་ནི་ཤེར་ཕྱིན་གྱི་མདོའི་དོན་དང་མི་འགལ་བར་བསྡུས་པ་དང་རྒྱས་པ་གཉིས་ཀྱི་སྒོ་ནས་ཕྱིན་ཅི་མ་ལོག་པར་བསྟན་པས་སོ།།གཉིས་པ་དོན་བསྡུ་བ་ནི། འགྲེལ་པ། དེ་ལྟར་ན་སེམས་བསྐྱེད་པ་ནི་གཞན་གྱི་དོན་གྱི་ཕྱིར་ཡང་དག་པར་རྫོགས་པའི་བྱང་ཆུབ་འདོད་པའི་བདག་ཉིད་ཡིན་པར་ཤེས་པར་བྱའོ།།འགྲེལ་པའི་སྦྱོར་ཊཱིཀ ཐེག་པ་ཆེན་པོའི་སེམས་བསྐྱེད་པ་ནི་ཆོས་ཅན། ཆེད་དུ་བྱ་བ་གཞན་གྱི་དོན་གྱི་ཕྱིར་དུ་ཡང་དག་པར་རྫོགས་པའི་བྱང་ཆུབ་ལ་དམིགས་ནས་དེ་འདོད་པའི་བདག་ཉིད་ཅན་ཡིན་པར་ཤེས་པར་བྱ་སྟེ། ཡུམ་གྱི་མདོ་ལས་གཞན་དོན་དུ་བྱང་ཆུབ་ལ་དམིགས་པར་གསུངས་པ་དེ་ལྟར་ནའོ།།གསུམ་པ་གཞན་གྱི་མདོ་མི་འདྲེན་པའི་རྒྱུ་མཚན་ནི། འགྲེལ་པ། གཙུག་ལག་གི་གཞུང་སྐབས་ཀྱི་དོན་སྟོན་པ་ལྷུར་ལེན་པ་ནི་ཐམས་ཅད་ལས་ཀྱང་གསུངས་མོད་ཀྱི་ཚིག་མངས་སུ་དོགས་ནས་ཁུངས་ཉིད་དུ་མ་བྲིས་སོ།།འགྲེལ་པའི་སྦྱོར་ཊཱིཀ སེམས་བསྐྱེད་ལ་ཡུམ་གསུམ་གྱི་མདོ་ཁུངས་སུ་བརྗོད་པ་ལྟར། གདམས་ངག་སོགས་ལྷག་མ་ཐམས་ཅད་ལ་ཡང་ཁུངས་སུ་བརྗོད་པར་མཛད་དམ་ཞེ་ན། སློབ་དཔོན་སེང་གེ་བཟང་པོ་ཆོས་ཅན། གཙུག་ལག་གི་གཞུང་ཡུམ་གྱི་མདོ་ལས་དོན་བདུན་ཅུ་པོ་སོ་སོའི་སྐབས་ཀྱི་དོན་སྟོན་པ་ལྷུར་ལེན་པ་ནི་སེམས་བསྐྱེད་དུ་མ་ཟད་གཞན་ཐམས་ཅད་ལས་ཀྱང་གསུངས་མོད་ཀྱི་གདམས་ངག་ནས་སྤྲུལ་སྐུའི་བར་ལ་མདོ་ཚིག་ཁུངས་ཉིད་དུ་མ་བྲིས་ཏེ།

འགྲེལ་པ་དོན་གསལ་ཚིག་མངས་སུ་དོགས་ནས་སོ།།གསུམ་པ་དབྱེ་བ་ལ། སྦྱར། རྩ། འགྲེལ་གསུམ་ལས། དང་པོ་

( མཚམས་སྦྱར་ ) ནི། འགྲེལ་པ། དེ་ལྟར་སེམས་བསྐྱེད་པ་དམིགས་པ་དང་རང་གི་ངོ་བོ་དང་བཅས་པ་བརྗོད་ནས། ད་ནི་དེའི་རབ་ཏུ་དབྱེ་བ་རྣམ་པ་ཉི་ཤུ་རྩ་གཉིས་བར་སྐབས་ཀྱི་ཚིགས་སུ་བཅད་པ། འགྲེལ་པའི་སྦྱོར་ཊཱིཀ དེ་ལྟར་ན་སེམས་བསྐྱེད་པ་རང་གི་ངོ་བོ་དམིགས་པ་དང་བཅས་པ་བརྗོད་ནས། ད་ནི་སེམས་བསྐྱེད་དེའི་རབ་ཏུ་དབྱེ་བ་རྣམ་པ་ཉི་ཤུ་རྩ་གཉིས་བར་སྐབས་ཀྱི་ཚིགས་སུ་བཅད་པ་གཉིས་ཀྱིས་གསུངས་པ་ཆོས་ཅན། དགོས་པ་ཡོད་དེ། སེམས་བསྐྱེད་ཀྱི་དབྱེ་བ་བདེ་བླག་ཏུ་རྟོགས་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། དེ་ཡང་ས་གསེར་ཟླ་བ་མེ།།གཏེར་དང་རིན་ཆེན་འབྱུང་གནས་མཚོ།།རྡོ་རྗེ་རི་སྨན་བཤེས་གཉེན་དང༌།།ཡིད་བཞིན་ནོར་བུ་ཉི་མ་གླུ།། ༢༠ རྒྱལ་པོ་མཛོད་དང་ལམ་པོ་ཆེ།།བཞོན་པ་བཀོད་མའི་ཆུ་དང་ནི།།སྒྲ་བརྙན་ཆུ་བོ་སྤྲིན་རྣམས་ཀྱིས།།རྣམ་པ་ཉི་ཤུ་རྩ་གཉིས་སོ།། ༢༡ རྩ་བའི་སྦྱོར་ཊཱིཀ ཐེག་ཆེན་སེམས་བསྐྱེད་དེའང་ཆོས་ཅན། དབྱེ་ན་རྣམ་པ་ཉི་ཤུ་རྩ་གཉིས་ཡོད་དེ། ས་ལྟ་བུའི་སེམས་བསྐྱེད་དང༌། གསེར་བཟང་པོ་ལྟ་བུ་དང༌། ཟླ་བ་ལྟ་བུ་དང༌། མེ་ལྟ་བུ་དང༌། གཏེར་ལྟ་བུ་དང༌། རིན་པོ་ཆེའི་འབྱུང་ཁུངས་ཀྱི་གནས་ལྟ་བུ་དང༌། རྒྱ་མཚོ་ལྟ་བུ་དང༌། རྡོ་རྗེ་ལྟ་བུ་དང༌། རི་ལྟ་བུ་དང༌། སྨན་ལྟ་བུ་དང༌། དགེ་བའི་བཤེས་གཉེན་ལྟ་བུ་དང༌། ཡིད་བཞིན་གྱི་ནོར་བུ་ལྟ་བུ་དང༌། ཉི་མ་ལྟ་བུ་དང༌། གླུ་དབྱངས་ལྟ་བུ་དང༌། རྒྱལ་པོ་ལྟ་བུ་དང༌། བང་མཛོད་ལྟ་བུ་དང༌། ལམ་པོ་ཆེ་ལྟ་བུ་དང༌། བཞོན་པ་བཟང་པོ་ལྟ་བུ་དང༌། བཀོད་མའི་ཆུ་ལྟ་བུ་དང་ནི། སྒྲ་སྙན་པ་ལྟ་བུ་དང༌། ཆུ་བོའི་རྒྱུན་ལྟ་བུ་དང༌། སྤྲིན་ལྟ་བུའི་སེམས་བསྐྱེད་རྣམས་སུ་ཡོད་པས་སོ། །ངག་དོན། ཐེག་ཆེན་སེམས་བསྐྱེད་ཆོས་ཅན། ཁྱོད་ལ་དབྱེ་ན་ཉེར་གཉིས་ཡོད་དེ། ས་ལྟ་བུའི་སེམས་བསྐྱེད་ནས་སྤྲིན་ལྟ་བུའི་སེམས་བསྐྱེད་ཀྱི་བར་དུ་དབྱེར་ཡོད་པས་སོ།།གསུམ་པ་ ( འགྲེལ་པ་ ) ལ་གསུམ།

དཔེ་གྲོགས་ཆོས་མཐུན་གྱི་སྒོ་ནས་རྒྱས་པར་བཤད་པ། དེའི་དོན་བསྡུ་བ། ས་མཚམས་སོ། །དང་པོ་ནི། འགྲེལ་པ། ཞེས་བྱ་བ་དག་གིས་བཤད་དེ། འདུན་པ་དང༌། བསམ་པ་དང༌། ལྷག་པའི་བསམ་པ་དང༌། སྦྱོར་བ་དང༌། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། ཐབས་མཁས་པ་དང༌། སྨོན་ལམ་དང༌། སྟོབས་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་དང༌། མངོན་པར་ཤེས་པ་དང༌། བསོད་ནམས་དང་ཡེ་ཤེས་དང༌། བྱང་ཆུབ་ཀྱི་ཕྱོགས་དང་མཐུན་པའི་ཆོས་དང༌། སྙིང་རྗེ་དང་ལྷག་མཐོང་དང༌། གཟུངས་དང་སྤོབས་པ་དང༌། ཆོས་ཀྱི་དགའ་སྟོན་དང༌། བགྲོད་པ་གཅིག་པའི་ལམ་དང༌། ཆོས་ཀྱི་སྐུ་དང་ལྡན་པ་ནི། ༈ གོ་རིམ་བཞིན་དུ་ས་དང༌། གསེར་བཟང་པོ་དང༌། ཟླ་བ་ཚེས་པ་དང༌། མེ་དང༌། གཏེར་ཆེན་པོ་དང༌། རིན་པོ་ཆེའི་འབྱུང་ཁུངས་ཀྱི་གནས་དང༌། རྒྱ་མཚོ་ཆེན་པོ་དང༌། རྡོ་རྗེ་དང༌། རིའི་རྒྱལ་པོ་དང༌། སྨན་དང༌། དགེ་བའི་བཤེས་གཉེན་དང༌། ཡིད་བཞིན་གྱི་ནོར་བུ་དང༌། ཉི་མ་དང༌། ཆོས་ཀྱི་སྒྲ་དབྱངས་སྙན་པ་དང༌། རྒྱལ་པོ་ཆེན་པོ་དང༌། བང་མཛོད་དང༌། ལམ་པོ་ཆེ་དང༌། བཞོན་པ་དང༌། བཀོད་མའི་ཆུ་དང༌། སྒྲ་སྙན་པ་དང༌། ཆུ་བོའི་རྒྱུན་དང༌། སྤྲིན་ལྟ་བུ་སྟེ། ༈ ཆོས་དཀར་པོ་ཐམས་ཅད་ཀྱི་གཞིའི་དངོས་པོ་དང༌། བྱང་ཆུབ་ཀྱི་བར་དུ་མི་འགྱུར་བ་དང༌། དགེ་བའི་ཆོས་མཐའ་དག་རྣམ་པར་འཕེལ་བར་འགྱུར་བ་དང༌། ཐམས་ཅད་མཁྱེན་པ་ཉིད་གསུམ་གྱིས་སྒྲིབ་པའི་བུད་ཤིང་སྲེག་པ་དང༌། སེམས་ཅན་ཐམས་ཅད་ཚིམ་པར་བྱེད་པ་དང༌། ཡོན་ཏན་རིན་པོ་ཆེའི་རྟེན་གྱི་དངོས་པོ་དང༌། མི་འདོད་པ་ཐམས་ཅད་ཐོག་ཏུ་བབས་པས་མི་འཁྲུགས་པ་དང༌། ཡིད་ཆེས་པ་བརྟན་པས་མི་ཕྱེད་པ་དང༌། དམིགས་པའི་རྣམ་པར་གཡེང་བས་མི་བསྐྱོད་པ་དང༌། ཉོན་མོངས་པ་དང་ཤེས་བྱའི་སྒྲིབ་པའི་ནད་རབ་ཏུ་ཞི་བ་དང༌། གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བ་དང༌། ཇི་ལྟར་སྨོན་པའི་འབྲས་བུ་འགྲུབ་པ་དང༌།

གདུལ་བྱ་ཡོངས་སུ་སྨིན་པར་བྱེད་པ་དང༌། གདུལ་བྱ་འདུན་པར་བྱེད་པའི་ཆོས་སྟོན་པ་དང༌། མཐུ་ཐོགས་པ་མེད་པས་གཞན་གྱི་དོན་སྒྲུབ་པ་དང༌། བསོད་ནམས་དང་ཡེ་ཤེས་ཀྱི་ཚོགས་མང་པོའི་མཛོད་ལྟ་བུ་དང༌། འཕགས་པ་ཐམས་ཅད་གཤེགས་ཤིང་རྗེས་སུ་གཤེགས་པ་དང༌། འཁོར་བ་དང་མྱ་ངན་ལས་འདས་པ་གང་དུ་ཡང་མི་ལྟུང་བའི་བདེ་བླག་ཏུ་འགྲོ་བ་དང༌། ཐོས་པ་དང་མ་ཐོས་པའི་ཆོས་འཛིན་པས་མི་ཟད་པ་དང༌། ཐར་པ་འདོད་པས་གདུལ་བྱ་ལ་སྙན་པར་སྒྲོགས་པ་དང༌། གཞན་གྱི་དོན་བྱ་བ་ཐ་མི་དད་པ་དང༌། དགའ་ལྡན་གྱི་གནས་ན་བཞུགས་པ་ལ་སོགས་པ་ཀུན་ཏུ་སྟོན་པ་རུང་བ་ཉིད་ཀྱིས་གྲངས་བཞིན་ནོ།།འགྲེལ་པའི་སྦྱོར་ཊཱིཀ དེ་ཡང་ས་གསེར་ཞེས་པ་ནས་རྩ་གཉིས་སོ་ཞེས་བྱ་བའི་བར་དག་གིས་སེམས་བསྐྱེད་ཀྱི་དབྱེ་བ་བཤད་ལ། དེ་ཡང་དཔེ་གྲོགས་ཆོས་མཐུན་གསུམ་གོ་རིམ་བཞིན་དུ་སྦྱར་ནས་གྲོགས་ཆོས་ཅན་དང༌། དཔེ་དམ་བཅའ་དང༌། ཆོས་མཐུན་གཏན་ཚིགས་སུ་གྲངས་བཞིན་དུུ་བཀོད་ན། གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་བསྐྱེད་ནི་ཆོས་ཅན། ས་ལྟ་བུ་ཡིན་ཏེ། ཆོས་དཀར་པོ་ཐམས་ཅད་ཀྱི་བསྐྱེད་པའི་གཞིའི་དངོས་པོ་བྱེད་པ་ཉིད་ཀྱི་ཕྱིར། ཕན་བདེའི་བསམ་པ་དང་ལྡན་པ་ནི་ཆོས་ཅན། གསེར་བཟང་པོ་ལྟ་བུ་སྟེ། བྱང་ཆུབ་མ་ཐོབ་ཀྱི་བར་དུ་ངོ་བོ་མི་འགྱུར་བས་སོ། །དྲན་ཉེ་སྒོམ་འདོད་ཀྱི་ལྷག་པའི་བསམ་པ་དང་ལྡན་པ་ནི་ཆོས་ཅན། ཟླ་བ་ཚེས་པ་ལྟ་བུ་སྟེ། བྱང་ཆུབ་ཀྱི་ཕྱོགས་ཀྱི་ཆོས་སོགས་དགེ་བའི་ཆོས་མཐའ་དག་གོང་ནས་གོང་དུ་རྣམ་པར་འཕེལ་བར་འགྱུར་བས་སོ། །མཁྱེན་གསུམ་སྒོམ་པའི་སྦྱོར་བ་དང་ལྡན་པ་ནི་ཆོས་ཅན། མེ་ལྟ་བུ་སྟེ། ཐམས་ཅད་མཁྱེན་པ་ཉིད་གསུམ་གྱི་མི་མཐུན་ཕྱོགས་སུ་གྱུར་པའི་སྒྲིབ་པའི་བུད་ཤིང་སྲེག་པར་བྱེད་པས་སོ། །སྦྱིན་པའི་ཕར་ཕྱིན་གྱི་ཉམས་ལེན་དང་ལྡན་པ་ནི་ཆོས་ཅན། གཏེར་ཆེན་པོ་ལྟ་བུ་སྟེ། ལོངས་སྤྱོད་ཀྱི་སྒོ་ནས་སེམས་ཅན་ཐམས་ཅད་ཚིམ་པར་བྱེད་པས་སོ།

།ཚུལ་ཁྲིམས་དང་ལྡན་པ་ནི་ཆོས་ཅན། རིན་པོ་ཆེའི་འབྱུང་ཁུངས་ཀྱི་གནས་ལྟ་བུ་སྟེ། ཡོན་ཏན་རིན་པོ་ཆེ་རྣམས་གང་ལ་བརྟེན་པའི་རྟེན་གྱི་དངོས་པོ་ཡིན་པས་སོ། །བཟོད་པ་དང་ལྡན་པ་ནི་ཆོས་ཅན། རྒྱ་མཚོ་ཆེན་པོ་ལྟ་བུ་སྟེ། མི་འདོད་པ་ཐམས་ཅད་ཐོག་ཏུ་བབ་པས་རྒྱུད་མི་འཁྲུགས་པས་སོ། །བརྩོན་འགྲུས་དང་ལྡན་པ་ནི་ཆོས་ཅན། རྡོ་རྗེ་ལྟ་བུ་སྟེ། ལས་འབྲས་ལ་ཡིད་ཆེས་པ་བརྟན་པས་བདུད་ལས་ཀྱིས་མི་ཕྱེད་པས་སོ། །བསམ་གཏན་དང་ལྡན་པ་ནི་ཆོས་ཅན། རིའི་རྒྱལ་པོ་ལྟ་བུ་སྟེ། དམིགས་པའི་རྣམ་པར་གཡེང་པས་མི་བསྐྱོད་པས་སོ། །ཤེར་ཕྱིན་དང་ལྡན་པ་ནི་ཆོས་ཅན། སྨན་ལྟ་བུ་སྟེ། ཉོན་མོངས་པ་དང་ཤེས་བྱའི་སྒྲིབ་པས་བསྐྱེད་པའི་རྣམ་སྨིན་གྱི་ནད་རབ་ཏུ་ཞི་བར་བྱེད་པས་སོ། །ཐབས་ལ་མཁས་པ་དང་ལྡན་པ་ནི་ཆོས་ཅན། དགེ་བའི་བཤེས་གཉེན་ལྟ་བུ་སྟེ། འཁོར་འདས་ཀྱི་གནས་སྐབས་ཐམས་ཅད་དུ་སེམས་ཅན་གྱི་དོན་བྱེད་པ་ཡོངས་སུ་མི་གཏོང་བས་སོ། །སྨོན་ལམ་དང་ལྡན་པ་ནི་ཆོས་ཅན། ཡིད་བཞིན་གྱི་ནོར་བུ་ལྟ་བུ་སྟེ། ཇི་ལྟར་སྨོན་ལམ་བཏབ་པའི་འབྲས་བུ་ཐམས་ཅད་བདེ་བླག་ཏུ་འགྲུབ་པས་སོ། །སྟོབས་དང་ལྡན་པ་ནི་ཆོས་ཅན། ཉི་མ་ལྟ་བུ་སྟེ། སྐལ་པ་དང་འཚམ་པར་གདུལ་བྱ་རྣམས་ཡོངས་སུ་སྨིན་པར་བྱེད་པས་སོ། །ཡེ་ཤེས་ཀྱི་ཕ་རོལ་ཏུ་ཕྱིན་པ་ཉམས་ལེན་དང་ལྡན་པ་ནི་ཆོས་ཅན། ཆོས་ཀྱི་སྒྲ་དབྱངས་སྙན་པ་ལྟ་བུ་སྟེ། གདུལ་བྱ་གུས་པས་འདུན་ཞིང་དགའ་བར་བྱེད་པའི་ཆོས་སྟོན་པས་སོ། །མངོན་པར་ཤེས་པ་དྲུག་གི་ཉམས་ལེན་དང་ལྡན་པ་ནི་ཆོས་ཅན། རྒྱལ་པོ་ཆེན་པོ་ལྟ་བུ་སྟེ། གཞན་དོན་བྱེད་པའི་མཐུ་ཐོགས་པ་མེད་པ་ཐོབ་པས་གདུལ་བྱ་གཞན་གྱི་དོན་རྒྱ་ཆེན་པོ་སྒྲུབ་པས་སོ། །བསོད་ནམས་དང་ཡེ་ཤེས་ཀྱི་ཚོགས་དང་ལྡན་པ་ནི་ཆོས་ཅན། བང་མཛོད་ལྟ་བུ་སྟེ། བསོད་ནམས་དང་ཡེ་ཤེས་ཀྱི་ཚོགས་ཟད་མི་ཤེས་པ་མང་པོའི་མཛོད་ལྟ་བུ་ཡིན་པས་སོ། །བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་དང་ལྡན་པ་ནི་ཆོས་ཅན།

ལམ་པོ་ཆེ་ལྟ་བུ་སྟེ། དུས་གསུམ་གྱི་འཕགས་པ་ཐམས་ཅད་སྔར་གཤེགས་ཤིང་རྗེས་སུ་གཤེགས་པར་འགྱུར་པ་ཉིད་ཀྱིས་སོ།། སྙིང་རྗེ་དང་ལྷག་མཐོང་དང་ལྡན་པ་ནི་ཆོས་ཅན། བཞོན་པ་བཟང་པོ་ལྟ་བུ་སྟེ། འཁོར་བའི་མཐའ་དང་མྱ་ངན་ལས་འདས་པའི་མཐའ་གང་དུའང་མི་ལྟུང་བས་སངས་རྒྱས་ཀྱི་སར་བདེ་བླག་ཏུ་འགྲོ་བར་བྱེད་པས་སོ། །གཟུངས་དང་སྤོབས་པ་དང་ལྡན་པ་ནི་ཆོས་ཅན། ཁྲོན་པ་བཀོད་མའི་ཆུ་ལྟ་བུ་སྟེ། གཟུངས་ཀྱིས་སྔར་ཐོས་པའི་ཆོས་འཛིན་པ་དང་སྤོབས་པས་སྔར་མ་ཐོས་པའི་ཆོས་འཛིན་པས་བློ་གྲོས་མི་ཟད་པས་སོ། །ཆོས་ཀྱི་སྡོམ་བཞིའི་དགའ་སྟོན་དང་ལྡན་པ་ནི་ཆོས་ཅན། ཆོས་ཀྱི་སྒྲ་སྙན་སྒྲོགས་པ་ལྷའི་རྔ་བོ་ཆེ་ལྟ་བུ་སྟེ། ཐར་པ་འདོད་པའི་གདུལ་བྱ་རྣམས་ལ་ཆོས་ཀྱི་སྡོམ་བཞི་སྙན་པར་སྒྲོགས་པས་སོ།།མཉམ་རྗེས་བགྲོད་པ་གཅིག་པའི་ལམ་དང་ལྡན་པ་ནི་ཆོས་ཅན། ཆུ་བོའི་རྒྱུན་ལྟ་བུ་སྟེ། ཐབས་ཤེས་ཀྱིས་གཞན་གྱི་དོན་བྱ་བ་ཐ་མི་དད་པས་སོ། །ཆོས་ཀྱི་སྐུ་དང་ལྡན་པ་ནི་ཆོས་ཅན། སྤྲིན་ལྟ་བུ་སྟེ། མཆོག་གི་སྤྲུལ་པའི་སྐུས་དགའ་ལྡན་གྱི་གནས་ན་བཞུགས་པ་ལ་སོགས་པ་ཀུན་ཏུ་སྟོན་པར་རུང་བ་ཉིད་ཀྱིས་སོ།།གཉིས་པ་ ( དེའི་དོན་བསྡུ་བ་ ) ནི།འགྲེལ་པ། དེ་ལྟར་ན། དེ་ཡང་ས་གསེར་ཟླ་བ་མེ། །ཞེས་བྱ་བ་ལ་སོགས་པས་སེམས་བསྐྱེད་པ་ཉི་ཤུ་རྩ་གཉིས་བཤད་པ་ཡིན་ནོ།།འགྲེལ་པའི་སྦྱོར་ཊཱིཀ དེ་ཡང་ས་གསེར་ཟླ་བ་མེ། །ཞེས་བྱ་བ་ལ་སོགས་པའི་ཚིགས་བཅད་གཉིས་ཆོས་ཅན། ཁྱོད་ཀྱིས་སེམས་བསྐྱེད་པ་ཉི་ཤུ་རྩ་གཉིས་པོ་ལེགས་པར་བཤད་པ་ཡིན་ཏེ། དཔེ་ཉེར་གཉིས་ཚིག་ཟིན་ལ་བསྟན་པས་གྲོགས་དང་ཆོས་མཚུངས་ཉེར་གཉིས་འཕངས་ཏེ་དེ་དག་ཕྱིན་ཅི་མ་ལོག་པར་བཤད་པ་དེ་ལྟར་ནའོ།། གསུམ་པ་ ( ས་མཚམས་ ) ལ་གཉིས། དངོས་དང༌། དོན་བསྡུ་བའོ། །དང་པོ་ནི། འགྲེལ་པ། དེ་ལ་དང་པོ་གསུམ་ནི། ཆུང་ངུ་དང་འབྲིང་དང་ཆེན་པོ་ཉིད་ཀྱིས་ལས་དང་པོ་པའི་སས་བསྡུས་སོ། །དེའི་འོག་ཏུ་གཅིག་ནི་ས་དང་པོ་ལ་འཇུག་པའི་ལམ་གྱིས་བསྡུས་སོ།

།དེའི་འོག་ཏུ་བཅུ་ནི་རབ་ཏུ་དགའ་བ་ལ་སོགས་པ་ས་བཅུས་བསྡུས་ཏེ། མཐོང་བ་དང་སྒོམ་པའི་ལམ་གྱི་སྤྱོད་ཡུལ་ཅན་ཡིན་ནོ། །དེའི་འོག་ཏུ་ལྔ་ནི་ཁྱད་པར་གྱི་ལམ་གྱིས་བསྡུས་སོ། །དེའི་འོག་ཏུ་སེམས་བསྐྱེད་པ་གསུམ་ནི་སྦྱོར་བ་དང༌། དངོས་དང༌། མཇུག་གི་སྒོ་ནས་སངས་རྒྱས་ཀྱི་སས་བསྡུས་ཏེ། འགྲེལ་པའི་སྦྱོར་ཊཱིཀ སེམས་བསྐྱེད་ཉེར་གཉིས་ཡོད་པ་དེ་ལ་འདུན་ལྡན་སོགས་དང་པོ་གསུམ་ནི་ཆོས་ཅན། ཐེག་ཆེན་ལས་དང་པོ་པའི་སས་བསྡུས་ཏེ། རིམ་པ་ལྟར་ཐེག་ཆེན་གྱི་ཚོགས་ལམ་ཆུང་ངུ་དང་འབྲིང་དང་ཆེན་པོ་ཉིད་ཀྱིས་བསྡུས་པས་སོ། །དེའི་འོག་ཏུ་བཤད་པའི་གཅིག་སྦྱོར་བ་དང་ལྡན་པ་ནི་ཆོས་ཅན། ས་དང་པོ་ལ་འཇུག་པ་སྦྱོར་ལམ་གྱིས་བསྡུས་ཏེ། མོས་སྤྱོད་ཀྱི་སྤྱོད་ཡུལ་ཅན་ཡིན་པས་སོ། །དེའི་འོག་ཏུ་བཤད་པའི་སྦྱིན་ལྡན་ནས་ཡེ་ལྡན་གྱི་བར་བཅུ་ནི་ཆོས་ཅན། ས་དང་པོ་རབ་ཏུ་དགའ་བ་ལ་སོགས་པ་ས་བཅུས་རིམ་བཞིན་བསྡུས་ཏེ། དང་པོ་ཐེག་ཆེན་གྱི་མཐོང་བའི་ལམ་དང་ཕྱི་མ་དགུ་ཐེག་ཆེན་གྱི་སྒོམ་པའི་ལམ་གྱི་སྤྱོད་ཡུལ་ཅན་ཡིན་པས་སོ། །དེའི་འོག་ཏུ་བཤད་པའི་མངོན་ཤེས་དང་ལྡན་པ་ནས་གཟུངས་སྤོབས་དང་ལྡན་པའི་བར་ལྔ་ནི་ཆོས་ཅན། ཁྱད་པར་གྱི་ལམ་གྱིས་བསྡུས་ཏེ། དག་སའི་སྤྱོད་ཡུལ་ཅན་ཡིན་པས་སོ། །དེའི་འོག་ཏུ་བཤད་པའི་ཆོས་ཀྱི་དགའ་སྟོན་དང་ལྡན་པ་སོགས་སེམས་བསྐྱེད་པ་ཐ་མ་གསུམ་ནི་ཆོས་ཅན། སངས་རྒྱས་ཀྱིས་སྦྱོར་བ་དང་བཅས་པས་བསྡུས་ཏེ། རིམ་པ་ལྟར་སངས་རྒྱས་ཀྱི་ས་ལ་འཇུག་པའི་སྦྱོར་བ་རྡོ་རྗེ་ལྟ་བུའི་ཏིང་ངེ་འཛིན་དང་དངོས་གཞི་རྣམ་མཁྱེན་ཐོབ་མ་ཐག་པ་དང་མཇུག་རྗེས་ཐོབ་ཡེ་ཤེས་ཀྱི་སྒོ་ནས་བསྡུས་པས་སོ།།གཉིས་པ་ ( དོན་བསྡུ་བ་ ) ནི། འགྲེལ་པ། དེ་ལྟར་ན་སེམས་བསྐྱེད་པའི་རབ་ཏུ་དབྱེ་བ་ནི་ལས་དང་པོ་པའི་ས་ནས་བཟུང་སྟེ་སངས་རྒྱས་ཀྱི་སའི་བར་གྱིས་བསྡུས་པ་ཡིན་ནོ།།འགྲེལ་པའི་སྦྱོར་ཊཱིཀ སེམས་བསྐྱེད་པའི་རབ་ཏུ་དབྱེ་བ་ཉེར་གཉིས་པོ་འདི་ནི་ཆོས་ཅན།

ཐེག་ཆེན་ལས་དང་པོ་བའི་ས་ནས་གཟུང་སྟེ་སངས་རྒྱས་ཀྱི་སའི་རྗེས་ཐོབ་ཡེ་ཤེས་ཀྱི་བར་གྱིས་བསྡུས་པ་ཡིན་ཏེ། ཐེག་ཆེན་གྱི་ཚོགས་ལམ་ནས་སྤྲུལ་སྐུའི་ཡེ་ཤེས་ཀྱི་བར་དུ་ཡོད་པ་དེ་ལྟར་ནའོ།།གཉིས་པ་གདམས་ངག་ལ་གཉིས། གདམས་ངག་བཅུ་སྤྱིར་བསྟན་པ་དང༌། དགེ་འདུན་དཀོན་མཆོག་བྱེ་བྲག་ཏུ་བཤད་པའོ། །དང་པོ་ལ། སྦྱར། རྩ། འགྲེལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དབྱེ་བ་ཞར་ལ་བརྗོད་ནས། དེ་ལྟར་བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པའི་བྱང་ཆུབ་སེམས་དཔའ་དུས་ཇི་ལྟ་བ་བཞིན་དུ་དོན་དུ་གཉེར་བར་བྱེད་པའི་བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་འགྲུབ་པར་བྱ་བའི་ཕྱིར་ཡོན་ཏན་ཐོབ་པ་ཡོངས་སུ་བསྲུང་བའི་དོན་གྱིས་མངོན་པར་འཕེལ་བར་བྱ་བའི་ཕྱིར་འདོམས་པ་ནི་གདམས་ངག་སྟེ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། སེམས་བསྐྱེད་ཀྱི་ངོ་བོའི་ཞར་ལ་དབྱེ་བ་བརྗོད་ནས་བཤད་པ་དེ་ལྟར་བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པའི་བྱང་ཆུབ་སེམས་དཔའ་ལ་གདམས་ཡུལ་བཅུ་ལ་འདོམས་པའི་གདམས་ངག་གསུངས་པ་ལ་ནི་དགོས་པ་ཡོད་དེ། བྱང་སེམས་དེས་གདམས་ངག་དོན་དུ་གཉེར་བར་བྱེད་པའི་དུས་ཇི་ལྟ་བ་བཞིན་དུ་གདམས་པའི་གདམས་ངག་ནོད་པའི་དགོས་པ་ནི་བྱང་ཆུབ་ཀྱི་སེམས་བསྐྱེད་པ་དང་སེམས་བསྐྱེད་དེས་འཕངས་པའི་ཡོན་ཏན་གྱི་ཆོས་རྣམས་སྔར་མེད་གསར་དུ་འགྲུབ་པར་བྱ་བའི་ཕྱིར་དང༌། རྗེས་བསྟན་གྱི་གདམས་ངག་ནོད་པའི་དགོས་པ་ནི། སྔར་ཡོན་ཏན་ཐོབ་ཟིན་པ་རྣམས་མི་ཉམས་པར་ཡོངས་སུ་བསྲུང་བའི་དོན་གྱིས་གོང་ནས་གོང་དུ་མངོན་པར་ཏེ་རྣམ་པར་འཕེལ་བར་བྱ་བའི་ཕྱིར་ཡིན་པས་སོ།།གཉིས་པ་ ( རྩ་བ་ ) ནི། རྩ་བ། སྒྲུབ་དང་བདེན་པ་རྣམས་དང་ནི།།སངས་རྒྱས་ལ་སོགས་དཀོན་མཆོག་གསུམ།།མ་ཞེན་ཡོངས་སུ་མི་ངལ་དང༌།།ལམ་ནི་ཡོངས་སུ་འཛིན་པ་དང༌།། ༢༢ སྤྱན་ལྔ་དང་ནི་མངོན་ཤེས་ཀྱི།།ཡོན་ཏན་དྲུག་དང་མཐོང་ལམ་དང༌།།བསྒོམ་ཞེས་བྱ་ལ་གདམས་ངག་ནི།།བཅུ་ཡི་བདག་ཉིད་ཤེས་པར་བྱ།།

༢༣ རྩ་བའི་སྦྱོར་ཊཱིཀ འདིར་བསྟན་ཐེག་པ་ཆེན་པོའི་གདམས་ངག་ནི་ཆོས་ཅན། དབྱེ་ན་བཅུའི་བདག་ཉིད་དུ་ཤེས་པར་བྱ་སྟེ། སྒྲུབ་པའི་ངོ་བོ་ལ་འདོམས་པའི་གདམས་ངག་དང༌། སྒྲུབ་པའི་དམིགས་ཡུལ་བདེན་པ་བཞི་པོ་རྣམས་ལ་འདོམས་པ་དང་ནི། རྟེན་སངས་རྒྱས་ལ་སོགས་པ་དཀོན་མཆོག་གསུམ་ལ་འདོམས་པ་དང༌། མ་ཞེན་པའི་བརྩོན་འགྲུས་ལ་འདོམས་པ་དང༌། ཡོངས་སུ་མི་ངལ་བའི་བརྩོན་འགྲུས་ལ་འདོམས་པ་དང༌། ལམ་ནི་ཡོངས་སུ་འཛིན་པའི་བརྩོན་འགྲུས་ལ་འདོམས་པ་དང༌། སྤྱན་ལྔ་ལ་འདོམས་པ་དང་ནི། མངོན་ཤེས་ཀྱི་ཡོན་ཏན་དྲུག་ལ་འདོམས་པ་དང༌། ཐེག་ཆེན་གྱི་མཐོང་ལམ་ལ་འདོམས་པ་དང༌། ཐེག་ཆེན་གྱི་སྒོམ་ལམ་ཞེས་བྱ་བ་ལ་འདོམས་པའི་གདམས་ངག་རྣམས་སུ་ཡོད་པས་སོ།།ངག་དོན། འདིར་བསྟན་ཐེག་ཆེན་གྱི་གདམས་ངག་ཆོས་ཅན། དབྱེ་ན་བཅུ་ཡོད་དེ།སྒྲུབ་པ་རང་གི་ངོ་བོ་ལ་འདོམས་པ་ནས་སྒོམ་ལམ་ལ་འདོམས་པའི་བར་བཅུ་ཡོད་པའི་ཕྱིར། གསུམ་པ་འགྲེལ་པ་ལ་གཉིས། སོ་སོར་བཤད་པ་དང༌། དོན་བསྡུ་བའོ། །དང་པོ་ལ་བཞི། སྒྲུབ་པའི་དབང་དུ་བྱས་པ་དང༌། སྒྲུབ་པའི་འགལ་རྐྱེན་སྤོང་བའི་དབང་དུ་བྱས་པ། སྒྲུབ་པའི་ཁྱད་ཆོས་ཀྱི་དབང་དུ་བྱས་པ། སྒྲུབ་པ་མཐར་འབྱིན་བྱེད་ཀྱི་དབང་དུ་བྱས་པའོ།།དང་པོ་ལ་གསུམ། སྒྲུབ་པའི་ངོ་བོ་ལ་འདོམས་པ། སྒྲུབ་པའི་དམིགས་ཡུལ་ལ་འདོམས་པ། སྒྲུབ་པའི་རྟེན་ལ་འདོམས་པའོ། །དང་པོ་ནི། འགྲེལ་པ། བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་ཇི་སྐད་བཤད་པ་བསྒྲུབ་པ་ལ། ཀུན་རྫོབ་དང་དོན་དམ་པའི་བདེན་པ་ལས་མི་འདའ་བས་ཉན་ཐོས་ལ་སོགས་པ་དང་ཐུན་མོང་མ་ཡིན་པ་མི་དམིགས་པའི་ཚུལ་གྱིས་འཇུག་པར་བྱའོ། །ཞེས་སློབ་པ་སྒྲུབ་པ་ལ་འདོམས་པ་དང༌། འགྲེལ་པའི་སྦྱོར་ཊཱིཀ གོང་དུ་ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་ཉེར་གཉིས་དང་གཞན་ཡང་ཡོན་ཏན་གྱི་ཆོས་མང་པོ་སྒྲུབ་པའི་ཕྱིར་དུ་སྣང་བ་ཀུན་རྫོབ་ཀྱི་བདེན་པ་དང༌། གནས་ཚུལ་དོན་དམ་པའི་བདེན་པ་ཟུང་འཇུག་དབྱེར་མེད་ལས་མི་འདའ་བས།

ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཐབས་མཁས་དང༌། མི་དམིགས་པའི་ཤེས་རབ་ཟུང་འཇུག་གི་ཚུལ་གྱིས་སྒྲུབ་པ་ཉམས་ལེན་ལ་འཇུག་པར་བྱའོ།།ཞེས་སློབ་པའི་ཤེར་ཕྱིན་ཡུམ་གྱི་མདོ་དེ་ཆོས་ཅན། སྒྲུབ་པའི་ངོ་བོ་ལ་འདོམས་པའི་གདམས་ངག་ཡིན་ཏེ། སྒྲུབ་པའི་ངོ་བོ་ཟུང་འཇུག་ཏུ་ཉམས་སུ་ལེན་ཚུལ་སྟོན་པའི་ཤེར་ཕྱིན་གྱི་མདོ་ཡིན་པས་སོ།།ངག་དོན། བྱང་ཆེན་ཤེར་ཕྱིན་ལ་སྤྱོད་པའི་ཚེ་བྱང་སེམས་ཡོད་བཞིན་དུ་བྱང་སེམས་ཡང་དག་པར་རྗེས་སུ་མི་མཐོང་ཞེས་སོགས་ཀྱི་མདོ་ཆོས་ཅན། རྟགས་ཆོས་སྔར་བཞིན་ནོ།།གཉིས་པ་

( སྒྲུབ་པའི་དམིགས་ཡུལ་ལ་འདོམས་པ་ ) ལ་བཞི། སྡུག་བདེན་ལ། ཀུན་བདེན་ལ། འགོག་བདེན་ལ། ལམ་བདེན་ལ་འདོམས་པའོ། །དང་པོ་ནི། འགྲེལ་པ། སྡུག་བསྔལ་ལ་གཟུགས་ལ་སོགས་པ་འབྲས་བུར་གྱུར་པའི་སྟོང་པ་ཉིད་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དག་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ་ཞེས་བྱ་བ་དང༌།འགྲེལ་པའི་སྦྱོར་ཊཱིཀ ཡུལ་ལས་ཉོན་གྱི་འབྲས་བུར་གྱུར་པའི་གཟུགས་ལ་སོགས་པའི་ཕུང་པོ་དང་དེའི་ཆོས་ཉིད་སྟོང་པ་ཉིད་དང༌། ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་དག་དོན་དམ་པར་དེ་བཞིན་ཉིད་ཀྱི་ངོ་བོར་རང་བཞིན་གཅིག་གོ །ཞེས་བྱ་བར་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། སྡུག་བསྔལ་བདེན་པ་ལ་འདོམས་པའི་གདམས་ངག་ཡིན་ཏེ། སྡུག་བདེན་ཟུང་འཇུག་ཏུ་ཉམས་སུ་ལེན་ཚུལ་སྟོན་པའི་ཤེར་ཕྱིན་གྱི་མདོ་ཡིན་པས་སོ།གཉིས་པ་ ( ཀུན་བདེན་ལ་ ) ནི། འགྲེལ་པ། ཀུན་འབྱུང་བ་ལ་སྟོང་པ་ཉིད་དང་གཟུགས་ལ་སོགས་པ་རྒྱུར་གྱུར་པ་དག་ཐ་མི་དད་པ་ཉིད་ཀྱིས་གཟུགས་ལ་སོགས་པ་ནི་ཀུན་འབྱུང་བ་དང་འགོག་པ་དང་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཅན་མ་ཡིན་ནོ་ཞེས་བྱ་བ་དང༌། འགྲེལ་པའི་སྦྱོར་ཊཱིཀ ཀུན་འབྱུང་བདེན་པའི་མཚན་གཞི་གཟུགས་ལ་སོགས་པ་ནི་དོན་དམ་པར་སྡུག་བསྔལ་ཀུན་འབྱུང་བ་ཀུན་ནས་ཉོན་མོངས་པའི་ཆོས་ཅན་དང༌། སྡུག་བསྔལ་འགོག་པ་རྣམ་པར་བྱང་བའི་ཆོས་ཅན་མ་ཡིན་ནོ།།ཞེས་བྱ་བར་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། ཀུན་འབྱུང་བདེན་པ་ལ་འདོམས་པའི་གདམས་ངག་ཡིན་ཏེ། ཀུན་འབྱུང་བདེན་པ་བདེན་མེད་དུ་ཉམས་སུ་ལེན་ཚུལ་སྟོན་པའི་ཤེར་ཕྱིན་གྱི་མདོ་ཡིན་པས་སོ།།རྒྱུར་གྱུར་པའི་གཟུགས་ལ་སོགས་པ་ཀུན་འབྱུང་བ་འདི་དག་ཆོས་ཅན། དོན་དམ་དུ་ཀུན་འབྱུང་བ་སོགས་མ་ཡིན་ཏེ། དོན་དམ་པར་གནས་ལུགས་སྟོང་པ་ཉིད་དང་ཐ་མི་དད་པ་ཉིད་ཀྱིས་སོ།།གསུམ་པ་ ( འགོག་བདེན་ལ་ ) ནི། འགྲེལ་པ། འགོག་པ་ལ་སྟོང་པ་ཉིད་སྐྱེ་བ་དང༌།

འགག་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང་ཉམས་པ་དང་འཕེལ་བ་ལ་སོགས་པ་དང་བྲལ་བ་ལ་ནི། གཟུགས་མེད་པ་ནས་མ་རིག་པ་སྐྱེ་བ་ཡང་མེད་མ་རིག་པ་འགག་པ་ཡང་མེད། སངས་རྒྱས་ཀྱང་མེད་བྱང་ཆུབ་ཀྱི་བར་དུ་ཡང་མེད་དོ་ཞེས་བྱ་བ་དང༌། འགྲེལ་པའི་སྦྱོར་ཊཱིཀ དག་པ་གཉིས་ལྡན་གྱི་སྟོང་པ་ཉིད་ལ་ནི་དོན་དམ་པར་གཟུགས་མེད་པ་ནས་མ་རིག་པ་ནས་རྒ་ཤིའི་བར་སྐྱེ་བ་ཀུན་ནས་ཉོན་མོངས་པའི་རྟེན་འབྲེལ་ཡང་མེད། མ་རིག་པ་ནས་རྒ་ཤིའི་བར་འགག་པ་རྣམ་བྱང་གི་རྟེན་འབྲེལ་ཡང་མེད། རྟོགས་པ་སངས་རྒྱས་ཀྱང་མེད། སྤངས་པ་བྱང་ཆུབ་ཀྱི་བར་དུའང་མེད་དོ། །ཞེས་བྱ་བར་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། འགོག་པའི་བདེན་པ་ལ་འདོམས་པའི་གདམས་ངག་ཡིན་ཏེ། འགོག་བདེན་བདེན་མེད་དུ། དག་པ་གཉིས་ལྡན་གྱི་སྟོང་པ་ཉིད་ཆོས་ཅན། དོན་དམ་དུ་གཟུགས་ནས་བྱང་ཆུབ་ཀྱི་བར་དུ་མེད་དེ། དོན་དམ་དུ་འདུས་བྱས་ཀྱི་མཚན་ཉིད་སྐྱེ་བ་དང་འགག་པ་དང་སྤང་གཉེན་གྱི་མཚན་ཉིད་ཀུན་ནས་ཉོན་མོངས་པ་དང་རྣམ་པར་བྱང་བ་དང་གནས་སྐབས་ཀྱི་མཚན་ཉིད་ཉམས་པ་དང་འཕེལ་བ་དང་ལ་སོགས་པས་དུས་གསུམ་གྱི་མཚན་ཉིད་འདས་སོགས་དང་བྲལ་བས་སོ།།བཞི་པ་ ( ལམ་བདེན་ལ་འདོམས་པ་ ) ནི།འགྲེལ་པ། ལམ་ལ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང་བདག་ཉིད་དམ་ནང་སྟོང་པ་ཉིད་ལ་སོགས་པ་ནི་ཕྱི་སྟོང་པ་ཉིད་ལ་སོགས་པ་དང་སྔོན་གྱི་མཐའ་དང་ཕྱི་མའི་མཐའ་དག་ཕན་ཚུན་ལྡན་པ་དང་མི་ལྡན་པ་མ་ཡིན་པ་ཉིད་དུ་སྒྲུབ་བོ་ཞེས་སྟོན་པ་བདེན་པ་ལ་འདོམས་པ་དང༌། འགྲེལ་པའི་སྦྱོར་ཊཱིཀ ལམ་བདེན་གྱི་ཁྱད་ཆོས། ལམ། རིགས་པ། སྒྲུབ་པ། ངེས་འབྱིན་དང་བཞི་ཡོད་པས། སྦྱང་བྱ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང༌། སྦྱོང་བྱེད་བྱང་སེམས་བདག་ཉིད་དོན་དམ་པར་ཕན་ཚུན་སྦྱང་བྱ་སྦྱོང་བྱེད་དུ་ལྡན་པ་དང༌། དེ་ལས་བཟློག་སྟེ་མི་ལྡན་པ་མ་ཡིན་པ་ཉིད་དུ་རྟོགས་པའི་ཚུལ་གྱིས་སྒྲུབ་བོ།།ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན།

ལམ་བདེན་གྱི་ཁྱད་ཆོས་ལམ་ལ་འདོམས་པའི་གདམས་ངག་ཡིན་ཏེ། དེ་བདེན་མེད་དུ། དམ་ཞེས་པ་ནི་ཕྱི་མ་རྣམས་འདྲེན་པའི་ཚིག་གོ །ནང་ཡུལ་ཅན་དུ་གྱུར་པའི་སྟོང་པ་ཉིད་དང་ལ་སོགས་པས་མཚན་མེད་སྨོན་མེད་ཀྱི་ཏིང་ངེ་འཛིན་གསུམ་ནི། ཕྱི་ཡུལ་དུ་གྱུར་པའི་སྟོང་པ་ཉིད་དང་ལ་སོགས་པས་མཚན་མེད་སྨོན་མེད་རྣམས་དོན་དམ་དུ་ཡུལ་ཡུལ་ཅན་དུ་ལྡན་མི་ལྡན་མ་ཡིན་པར་སྒྲུབ་བོ། །ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། ལམ་བདེན་གྱི་ཁྱད་ཆོས་རིགས་སྒྲུབ་ལ་འདོམས་པ་སོགས་སྔར་བཞིན་ནོ། །སྔོན་གྱི་མཐའ་འཁོར་བ་ལས་ངེས་པར་འབྱིན་བྱེད་ལམ་དང༌། ཕྱི་མའི་མཐའ་གང་དུ་ངེས་པར་འབྱིན་པ་མྱང་འདས་དག་ཕན་ཚུན་ངེས་པར་འབྱུང་ས་འབྱུང་བྱེད་དུ་ལྡན་མི་ལྡན་མ་ཡིན་པར་སྒྲུབ་བོ། །ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། ལམ་བདེན་གྱི་ཁྱད་ཆོས་ངེས་འབྱིན་ལ་འདོམས་པ་སོགས་གོང་བཞིན་ནོ།།གསུམ་པ་སྒྲུབ་པའི་རྟེན་ལ་འདོམས་པ་ལ་གསུམ། སངས་རྒྱས་དཀོན་མཆོག་ལ། ཆོས་དཀོན་མཆོག་ལ། དགེ་འདུན་དཀོན་མཆོག་ལ་འདོམས་པའོ། །དང་པོ་ནི། འགྲེལ་པ། སངས་རྒྱས་ལ་སོགས་སངས་རྒྱས་དང་བྱང་ཆུབ་དག་མཚན་ཉིད་ཀྱིས་སངས་རྒྱས་སུ་བྱེད་པའི་ཆོས་ཀྱི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་མི་དམིགས་པ་ལ་གཟུགས་ལ་སོགས་པ་མི་སྦྱོར་བས། དམིགས་པར་བྱ་བ་དང་དམིགས་པར་བྱེད་པ་ཉིད་དུ་ཤེས་པ་ཞེས་བྱ་བ་དང༌། འགྲེལ་པའི་སྦྱོར་ཊཱིཀ མཚན་ཉིད་རྣམ་མཁྱེན་དང་མཚོན་བྱ་སངས་རྒྱས་དག་དོན་དམ་པར་མཚན་མཚོན་དུ་མི་སྦྱོར་བས་དམིགས་པར་བྱ་བ་སངས་རྒྱས་དང་དམིགས་པར་བྱེད་པ་རྣམ་མཁྱེན་དག་བདེན་མེད་མཉམ་པ་ཉིད་དུ་ཤེས་པར་བྱའོ་ཞེས་བྱ་བ་དང༌། ཡུལ་གཟུགས་ལ་སོགས་པ་རྣམ་མཁྱེན་གྱི་བར་གྱི་ཆོས་ཐམས་ཅད་དང༌། ཡུལ་ཅན་སངས་རྒྱས་ཀྱི་མཁྱེན་པ་གཉིས་ཤེས་བྱ་ཤེས་བྱེད་དུ་མི་སྦྱོར་བས་དམིགས་བྱ་ཡུལ་དང༌། དམིགས་བྱེད་མཁྱེན་པ་མཉམ་པ་ཉིད་དུ་ཤེས་པ་ཞེས་བྱ་བ་དང༌།

རྟོགས་བྱ་དེ་བཞིན་ཉིད་དང༌། རྟོགས་བྱེད་ཡེ་ཤེས་གཉིས་དོན་དམ་པར་རྟོགས་བྱ་རྟོགས་བྱེད་གཉིས་སུ་མི་སྦྱོར་བས་དམིགས་པར་བྱ་བ་དེ་བཞིན་ཉིད་དང༌། དམིགས་པར་བྱེད་པ་ཡེ་ཤེས་གཉིས་དོན་དམ་པར་མཉམ་པ་ཉིད་དུ་ཤེས་པར་བྱའོ།།ཞེས་བྱ་བའི་ཤེར་ཕྱིན་གྱི་མདོ་དེ་ཆོས་ཅན། སངས་རྒྱས་དཀོན་མཆོག་ལ་འདོམས་པའི་གདམས་ངག་ཡིན་ཏེ། སངས་རྒྱས་དཀོན་མཆོག་བདེན་མེད་དུ། ཤེས་བྱ་ཆོས་ཅན། རྣམ་མཁྱེན་དང་སངས་རྒྱས་མཚོན་བྱ་མཚོན་བྱེད་དུ་མི་སྦྱོར་ཏེ། སངས་རྒྱས་སུ་མཚོན་པར་བྱེད་པའི་ཆོས་ཀྱི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་མི་དམིགས་པས་སོ། །དེ་ཆོས་ཅན། གཟུགས་སོགས་དང་མཁྱེན་པ་ཡུལ་ཡུལ་ཅན་དུུ་མི་སྦྱོར་ཏེ། དེ་གཉིས་མཉམ་པ་ཉིད་ཡིན་པས་སོ། །དབྱིངས་དང་ཡེ་ཤེས་རྟོགས་བྱ་རྟོགས་བྱེད་དུ་མི་སྦྱོར་ཏེ། སངས་རྒྱས་དང་བྱང་ཆུབ་དག་རང་བཞིན་མེད་པར་མཚན་ཉིད་གཅིག་པ་ཉིད་ཀྱིས་སོ།།ངག་དོན། གཟུགས་ལ་རྣམ་མཁྱེན་མི་སྦྱོར་ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན། སངས་རྒྱས་དཀོན་མཆོག་ལ་འདོམས་པའི་སོགས་སྔར་བཞིན། གཉིས་པ་ ( ཆོས་དཀོན་མཆོག་ལ་ ) ནི། འགྲེལ་པ། ཆོས་ལ་ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་གཞི་དང་གཉེན་པོ་དང་རྣམ་པ་མཐའ་དག་བསྡུས་པ་དག་གིས་བསྡུས་པའི་ཆོས་ཐམས་ཅད་ངོ་བོ་ཉིད་མེད་དོ་ཞེས་བྱ་བ་དང༌།འགྲེལ་པའི་སྦྱོར་ཊཱིཀ ཐམས་ཅད་མཁྱེན་པ་ཉིད་གསུམ་གྱིས་ཡུལ་དུ་བསྡུས་པའི་གཞི་དང༌། གཉེན་པོ་དང༌། རྣམ་པ་མཐའ་དག་བསྡུས་པ་ཤེས་བྱ་ལྟ་བུ་དག་གིས་བསྡུས་པའི་ཆོས་ཐམས་ཅད་བདེན་པའི་ངོ་བོ་ཉིད་མེད་དོ། །ཞེས་བྱ་བར་ལུང་འབོགས་པའི་ཤེར་ཕྱིན་གྱི་མདོ་དེ་ཆོས་ཅན། ཆོས་དཀོན་མཆོག་ལ་འདོམས་པའི་གདམས་ངག་ཡིན་ཏེ། ཆོས་དཀོན་མཆོག་བདེན་མེད་དུ། ཁ་ཅིག །བསྡུས་པ་དང་པོས་མཁྱེན་གསུམ་གྱིས་གཞི་གཉེན་རྣམ་གསུམ་ཡུལ་དུ་བསྡུས་པ་དང༌། གཉིས་པས་གཞི་གཉེན་རྣམ་གསུམ་གྱིས་ཡན་ལག་གཟུགས་སོགས་བསྡུས་པ་དང༌།

གསུམ་པས་གཟུགས་སོགས་ཀྱིས་ཉིང་ལག་སྔོ་སོགས་བསྡུས་པར་བསྟན་ནོ། །ཞེས་ཟེར་མོད། དེ་ནི་མ་ཡིན་ཏེ། མཐའ་དག་བསྡུས་པ་དག་གིས་བསྡུས་པ་ཞེས་པའི་ཚིག་དང་མི་འགྲིག་པས་སོ། །གཞུང་འདིས་ཆོས་དཀོན་མཆོག་བདེན་མེད་དུ་ཉམས་སུ་ལེན་ཚུལ་ཇི་ལྟར་བསྟན་ཞེ་ན། བསྟན་ཏེ། ཡུལ་གཞི་ལམ་རྣམ་གསུམ་ཉམས་སུ་ལེན་ཚུལ་བསྟན་པས། ཡུལ་ཅན་ཆོས་དཀོན་མཆོག་གི་རང་བཞིན་མཁྱེན་པ་གསུམ་བྲལ་འབྲས་དང་བཅས་པ་བདེན་མེད་དུ་ཉམས་སུ་ལེན་ཚུལ་བསྟན་པར་འགྱུར་བས་སོ།།ངག་དོན། གཟུགས་དངོས་པོ་ཡོད་ཅེས་བྱ་བར་མི་སྦྱོར་མེད་ཅེས་བྱ་བར་མི་སྦྱོར། ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན། གསུམ་པ་ ( དགེ་འདུན་དཀོན་མཆོག་ལ་འདོམས་པ་ ) ནི། འགྲེལ་པ། དགེ་འདུན་ལ་སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱི་དགྲ་བཅོམ་པ་མ་གཏོགས་པ་འབྲས་བུ་ལ་གནས་པ་དང་ཞུགས་པའི་བྱེ་བྲག་གིས་སྐྱེས་བུ་ཆེན་པོ་བདུན་པོ་རང་སངས་རྒྱས་དང་ལྷན་ཅིག་བརྒྱད་པོ་དབང་པོ་བརྟུལ་པོ་ལ་སོགས་པའི་བྱེ་བྲག་གིས་གྲངས་ཉི་ཤུར་འཆད་པ་བྱང་ཆུབ་སེམས་དཔའ་འཕགས་པ་སློབ་པ་ཕྱིར་མི་ལྡོག་པ་རྣམས་ལ་སྐྱེ་བ་མེད་པ་ཉིད་དུ་འཇུག་པར་བྱའོ་ཞེས་ལུང་འབོགས་པ་དཀོན་མཆོག་གསུམ་ལ་འདོམས་པ་དང༌། འགྲེལ་པའི་སྦྱོར་ཊཱིཀ ལུས་ཀྱི་དབྱེ་བ་ཉན་ཐོས་སློབ་པ་འབྲས་བུ་ལ་གནས་པ་གསུམ་དང་ཞུགས་པ་བཞིའི་བྱེ་བྲག་གིས་སྐྱེས་བུ་ཆེན་པོའི་གང་ཟག་བདུན་པོ་རང་སངས་རྒྱས་དང་ལྷན་ཅིག་ཏུ་བགྲངས་པས་གང་ཟག་བརྒྱད་པོའི་མིང་ཅན་ལ་ཡན་ལག་གི་དབྱེ་བ་དབང་པོ་རྟུལ་པོ་དང་རྣོན་པོ་ལ་སོགས་ཀྱི་བྱེ་བྲག་གིས་ཕྱེ་བས་གྲངས་ཉི་ཤུར་འཆད་པ་སྟེ་ངེས་པའི་བྱང་ཆུབ་སེམས་དཔའ་འཕགས་པ་སློབ་པ་ཕྱིར་མི་ལྡོག་པ་རྣམས་ལ་བདེན་པའི་སྐྱེ་བ་མེད་པ་ཉིད་དུ་ཉམས་སུ་ལེན་པ་ལ་འཇུག་པར་བྱའོ། །ཞེས་ལུང་འབོགས་པར་བྱེད་པའི་ཤེར་ཕྱིན་གྱི་མདོ་དེ་ཆོས་ཅན། དཀོན་མཆོག་གསུམ་གྱི་ནང་ཚན་དགེ་འདུན་དཀོན་མཆོག་ལ་འདོམས་པའི་གདམས་ངག་ཡིན་ཏེ།

དེ་བདེན་མེད་དུ། དེ་ལྟར་ན་དགྲ་བཅོམ་འབྲས་གནས་ཀྱི་མིང་ཅན་མེད་དམ་ཞེ་ན། དེའི་མིང་ཅན་ཐེག་ཆེན་དགྲ་བཅོམ་པ་ཆོས་ཅན། སྐབས་འདིར་དགེ་འདུན་དཀོན་མཆོག་གི་ཁོངས་སུ་མ་གཏོགས་ཏེ། སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱིས་སོ།།ངག་དོན། བྱང་ཆེན་གང་ནས་ཚེ་འཕོས་ནས་འདིར་སྐྱེས་པ་ལགས། ཤེས་སོགས་ཀྱི་ཤེར་ཕྱིན་གྱི་མདོ་ཆོས་ཅན་ནོ།།གཉིས་པ་སྒྲུབ་པའི་འགལ་རྐྱེན་སྤོང་བའི་དབང་དུ་བྱས་པ་ལ་གསུམ། མ་ཞེན་པའི་བརྩོན་འགྲུས་ལ། མི་ངལ་བའི་བརྩོན་འགྲུས་ལ། ལམ་ཡོངས་འཛིན་གྱི་བརྩོན་འགྲུས་ལ་འདོམས་པའོ། །དང་པོ་ནི། འགྲེལ་པ། བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པའི་དོན་ལ་ནན་ཏན་བྱེད་པ་ལ། ལུས་ལ་སོགས་པའི་བསོད་ནམས་ཉིད་ཀྱིས་ལ་ལ་མངོན་པར་ཞེན་པར་འགྱུར་བས་མ་ཞེན་པ་ལ་ལུས་ལ་སོགས་པ་ངོ་བོ་ཉིད་མེད་པར་བསྟན་པའི་འདོམས་པ་དང༌། འགྲེལ་པའི་སྦྱོར་ཊཱིཀ ལུས་དང་ལ་སོགས་པས་ངག་དང་ཡིད་དོན་དམ་པར་ངོ་བོ་ཉིད་མེད་པར་བསྟན་པའི་ཚུལ་དུ་འདོམས་པའི་ཤེར་ཕྱིན་གྱི་མདོ་དེ་ཆོས་ཅན། མ་ཞེན་པའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། དེའི་ཞེན་ཡུལ་ལུས་སོགས་བདེན་མེད་དུ་སྟོན་པའི་ཤེར་ཕྱིན་གྱི་མདོ་ཡིན་པས་སོ།།དེ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ། བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པ་སེམས་བསྐྱེད་ཀྱི་བསླབ་བྱའི་དོན་ལ་ནན་ཏན་བྱེད་པ་ལ་དབང་རྟུལ་ལ་ལ་ལུས་ལ་སོགས་པའི་ལས་ལ་མངོན་པར་ཞེན་པ་བསོད་ཉམས་ཉིད་ཀྱིས་བྱ་བ་ངན་པ་ལ་ཆགས་པར་འགྱུར་བས་དེ་སེལ་བའི་ཆེད་ཡོད་པས་སོ།།གཉིས་པ་ ( མི་ངལ་བའི་བརྩོན་འགྲུས་ལ་ ) ནི། འགྲེལ་པ། དུས་ཡུན་རིང་པོ་ཞིག་ཏུ་གོམས་པར་བྱས་ཀྱང་འདོད་པའི་དོན་མ་གྲུབ་ན་དངང་བའི་རང་བཞིན་ཅན་ཡོངས་སུ་སྐྱོ་བར་འགྱུར་བས་ཡོངས་སུ་ངལ་བ་མེད་པ་ལ། གཟུགས་ལ་སོགས་པ་ནས་ཡང་དག་པར་རྫོགས་པའི་བྱང་ཆུབ་ཀྱི་བར་ལ་རློམ་པ་མེད་པ་ཉིད་དུ་བསྟན་པའི་གདམས་ངག་དང༌།འགྲེལ་པའི་སྦྱོར་ཊཱིཀ

གཟུགས་ལ་སོགས་པ་ནས་ཡང་དག་པར་རྫོགས་པའི་བྱང་ཆུབ་ཀྱི་བར་ལ་བདེན་པར་རློམ་པ་མེད་པ་ཉིད་དུ་ཉམས་སུ་ལོང་ཞིག་ཅེས་བསྟན་པའི་ཤེར་ཕྱིན་གྱི་མདོ་དེ་ཆོས་ཅན། ཡོངས་སུ་ངལ་བ་མེད་པའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། སྒྱིད་ལུག་པའི་ལེ་ལོའི་གཉེན་པོར་དེ་ཉམས་སུ་ལེན་ཚུལ་སྟོན་པའི་ཤེར་ཕྱིན་གྱི་མདོ་ཡིན་པས་སོ། །དེ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ། སྒྲུབ་པ་པོ་དབང་རྟུལ་ལ་ལ་དུས་ཡུན་རིང་མོ་ཞིག་ཏུ་ལམ་ལ་གོམས་པར་བྱས་ཀྱང་འདོད་པའི་དོན་གྱི་འབྲས་བུ་མ་གྲུབ་ན་དངང་བའི་རང་བཞིན་ཅན་སྒྲུབ་པ་ལ་ཡོངས་སུ་སྐྱོ་བར་འགྱུར་བས་དེ་བསལ་བའི་ཆེད་ཡོད་པས་སོ།།གསུམ་པ་ ( ལམ་ཡོངས་འཛིན་གྱི་བརྩོན་འགྲུས་ལ་འདོམས་པ་ ) ནི། འགྲེལ་པ། ཕྱོགས་བཅུ་ན་བཞུགས་པའི་སངས་རྒྱས་ལ་སོགས་པ་ལས་དོན་རེ་རེའི་ཕྱིར་ལམ་གྱི་ལུང་ནོད་པར་བྱ་ན་སེམས་ཞུམ་པར་འགྱུར་བས་ལམ་ཡོངས་སུ་བཟུང་བ་ལ་ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་བསླབ་པའི་གདམས་ངག་དང༌།འགྲེལ་པའི་སྦྱོར་ཊཱིཀ ནོད་པར་བྱ་རྒྱུའི་གདམས་ངག་གི་ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་བསླབ་པར་བྱའོ། །ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། ལམ་ཡོངས་སུ་གཟུང་བའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། དེའི་ལོག་ཕྱོགས་ཞུམ་པ་སྐྱེ་འགྱུར་གྱི་ཆོས་རྣམས་བདེན་མེད་དུ་ཉམས་སུ་ལེན་ཚུལ་སྟོན་པའི་ཤེར་ཕྱིན་གྱི་མདོ་ཡིན་པས་སོ།།དེ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ། ཕྱོགས་བཅུ་ན་བཞུགས་པའི་སངས་རྒྱས་ལ་སོགས་པ་དགེ་བའི་བཤེས་གཉེན་དུ་མ་ལ་དོན་རེ་རེའི་ཕྱིར་ཡང་ལམ་གྱི་ལུང་མང་པོ་ནོད་པར་བྱ་དགོས་ན་དེ་འདྲ་ག་ལ་ནུས་སྙམ་དུ་སེམས་ཞུམ་པར་འགྱུར་བས་ཞུམ་པ་དེ་བསལ་བའི་ཆེད་ཡོད་པས་སོ།།གསུམ་པ་སྒྲུབ་པའི་ཁྱད་ཆོས་ལ་འདོམས་པ་ལ་གཉིས། སྤྱན་ལྔ་ལ་འདོམས་པ་དང༌། མངོན་ཤེས་དྲུག་ལ་འདོམས་པའོ།

།དང་པོ་ནི། འགྲེལ་པ། ཤའི་དང་རྣམ་པར་སྨིན་པ་ལས་བྱུང་བའི་ལྷའི་དང་ཤེས་རབ་དང་ཆོས་དང་སངས་རྒྱས་ཀྱི་སྤྱན་གྲངས་ཇི་ལྟ་བ་བཞིན་དུ་དངོས་པོ་སོ་སོར་ངེས་པ་དང༌། སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་དང༌། ཆོས་ཐམས་ཅད་ལ་རྣམ་པར་མི་རྟོག་པ་དང༌། འཕགས་པའི་གང་ཟག་ཐམས་ཅད་རྟོགས་པ་དང༌། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་རྣམས་དེ་བཞིན་ཉིད་དུ་གཅིག་པ་ཉིད་དུ་བསྒྲུབ་བོ་ཞེས་སློབ་པ་སྤྱན་ལྔ་ལ་འདོམས་པ་དང༌། འགྲེལ་པའི་སྦྱོར་ཊཱིཀ མཚོན་བྱ་དང་མཚན་ཉིད་གྲངས་ཇི་ལྟ་བ་བཞིན་སྦྱར་ནས་བཤད་ན། བསམ་གཏན་གྱི་དངོས་གཞི་ལ་བརྟེན་ནས་རང་གི་ཡུལ་དཔག་ཚད་བརྒྱ་ནས་སྟོང་གསུམ་ཚུན་ཆད་ཀྱི་དངོས་པོ་སོ་སོར་ངེས་པའི་ཡུལ་ཅན་ཤའི་སྤྱན་དང༌། དེ་བཞིན་དུ་དེ་ལ་བརྟེན་ནས་རང་གི་ཡུལ་སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་རིག་པའི་ཡུལ་ཅན་རྣམ་པར་སྨིན་པ་ལས་བྱུང་བའི་ལྷའི་སྤྱན་དང༌། ཆོས་ཐམས་ཅད་ལ་རྣམ་པར་མི་རྟོག་པའི་ཡུལ་ཅན་ཤེས་རབ་ཀྱི་སྤྱན་དང༌། རང་དང་རྒྱུད་མཉམ་པ་མན་གྱི་འཕགས་པའི་གང་ཟག་ཐམས་ཅད་ཀྱི་སྤངས་རྟོགས་ཀྱི་བྱེ་བྲག་ཇི་ལྟ་བ་བཞིན་རྟོགས་པའི་ཡུལ་ཅན་ཆོས་ཀྱི་སྤྱན་དང༌། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་སངས་རྒྱས་ཀྱི་སྤྱན་ཏེ། སྤྱན་ལྔ་པོ་ཡུལ་དང་བཅས་པ་རྣམས་དོན་དམ་པར་དེ་བཞིན་ཉིད་དུ་གཅིག་པ་ཉིད་དུ་སྒྲུབ་བོ། །ཞེས་སློབ་པའི་ཤེར་ཕྱིན་གྱི་མདོ་དེ་ཆོས་ཅན། སྤྱན་ལྔ་ལ་འདོམས་པའི་གདམས་ངག་ཡིན་ཏེ། སྤྱན་ལྔ་ཡུལ་དང་བཅས་པ་བདེན་མེད་དུ། ངག་དོན། མིག་ལྔ་པོ་དེ་དག་ལ་བསླབས་ནས་བྱང་ཆེན་བླ་མེད་རྫོགས་བྱང་དུ་མངོན་རྫོགས་འཚང་རྒྱའོ། །ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན་ནོ།། གཉིས་པ་

( མངོན་ཤེས་དྲུག་ལ་འདོམས་པ་ ) ནི། འགྲེལ་པ། རྫུ་འཕྲུལ་དང༌། ལྷའི་རྣ་བ་དང༌། གཞན་གྱི་སེམས་ཤེས་པ་དང༌། སྔོན་གྱི་གནས་རྗེས་སུ་དྲན་པ་དང༌། མངོན་པར་འདུ་བྱེད་པ་ལས་བྱུང་བ་ལྷའི་མིག་དང༌། ཟག་པ་ཟད་པ་ཤེས་པའི་མངོན་པར་ཤེས་པ་ས་གཡོ་བ་ལ་སོགས་པ་དང༌། འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་ཅིག་ཤོས་ཐོས་པ་དང༌། གཞན་གྱི་སེམས་འདོད་ཆགས་དང་བཅས་པ་ལ་སོགས་པ་ཡོངས་སུ་ཤེས་པ་དང༌། རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པ་དང༌། གཟུགས་ཐམས་ཅད་མཐོང་བ་དང༌། ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པ་རྣམས་གཟོད་མ་ནས་ཞི་བ་ཉིད་དུ་རྟོགས་པར་བྱའོ་ཞེས་སྟོན་པ་མངོན་པར་ཤེས་པ་དྲུག་ལ་འདོམས་པ་དང༌། འགྲེལ་པའི་སྦྱོར་ཊཱིཀ བདག་རྐྱེན་བསམ་གཏན་གྱི་དངོས་གཞི་ལ་བརྟེན་ནས་ས་གཡོ་བ་དང༌། ལ་སོགས་པས་གཅིག་ཏུ་གྱུར་ནས་མང་པོར་འགྱུར་པ་སོགས་རྫུ་འཕྲུལ་སྣ་ཚོགས་སྟོན་པར་བྱེད་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་རྫུ་འཕྲུལ་གྱི་མངོན་པར་ཤེས་པ་དང༌། མཚན་ཉིད་ཀྱི་ཐོག་ཐ་དེ་བཞིན་དུ་སྦྱར་ནས་འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་ཅིག་ཤོས་ཆེན་པོ་ཐོས་པར་བྱེད་པ་སོགས་ལྷའི་རྣ་བའི་མངོན་ཤེས་དང༌། གཞན་གྱི་སེམས་འདོད་ཆགས་དང་བཅས་པ་དང་ལ་སོགས་པས་བྲལ་བ་ཡོངས་སུ་ཤེས་པར་བྱེད་པ་སོགས་གཞན་གྱི་སེམས་ཤེས་པར་བྱེད་པའི་མངོན་ཤེས་དང༌། རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པར་བྱེད་པ་སོགས་སྔོན་གྱི་གནས་རྗེས་སུ་དྲན་པར་བྱེད་པའི་མངོན་ཤེས་དང༌། བསྐལ་བ་དང་མ་བསྐལ་བའི་གཟུགས་ཕྲ་རགས་ཐམས་ཅད་མཐོང་བར་བྱེད་པ་སོགས་མངོན་པར་འདུ་བྱེད་པ་ལས་བྱུང་བའི་ལྷའི་མིག་གི་མངོན་ཤེས་དང༌། ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པ་སོགས་ཟག་པ་ཟད་པ་ཤེས་པའི་མངོན་པར་ཤེས་པ་སྟེ། མངོན་ཤེས་དྲུག་བྱེད་ལས་དང་བཅས་པ་རྣམས་གཟོད་མ་ནས་ཞི་བ་ཉིད་དུ་རྟོགས་པར་བྱའོ།

།ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། མངོན་པར་ཤེས་པ་དྲུག་ལ་འདོམས་པའི་གདམས་ངག་ཡིན་ཏེ། མངོན་ཤེས་དྲུག་བྱེད་ལས་དང་བཅས་པ་བདེན་མེད་དུ། ངག་དོན། མངོན་པར་ཤེས་པ་ཡོངས་སུ་རྫོགས་ཤིང་དག་པས་ནི་རྣམ་པ་ཐམས་ཅད་མཁྱེན་པ་ཉིད་རྟོགས་པར་བྱེད་དོ། །ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན་ནོ།།བཞི་པ་སྒྲུབ་པ་མཐར་འབྱིན་བྱེད་ལ་གཉིས། མཐོང་ལམ་ལ་འདོམས་པ་དང༌། སྒོམ་ལམ་ལ་འདོམས་པའོ། །དང་པོ་ནི། འགྲེལ་པ། མཐོང་བའི་ལམ་བདེན་པ་བཞིས་བསྡུས་པ་སྐད་ཅིག་མ་བཅུ་དྲུག་གི་ངོ་བོ་ཉིད་ཆོས་དང་རྗེས་སུ་ཤེས་པའི་བཟོད་པ་དང༌། ཤེས་པའི་བདག་ཉིད་ལ་རྣལ་འབྱོར་པ་ཆོས་ཐམས་ཅད་ངོ་བོ་ཉིད་མེད་པར་རྟོགས་པས་སྒྱུ་མ་མཁན་བཞིན་དུ་ཐམས་ཅད་ལ་མངོན་པར་ཞེན་པ་མེད་པའི་ལུས་ཅན་དེས་སྤང་པར་བྱ་བའི་དངོས་པོའི་གཉེན་པོ་ཉིད་དུ་རྣམ་པར་སྒོམ་པར་བྱེད་དོ་ཞེས་སྟོན་པ་མཐོང་བའི་ལམ་ལ་འདོམས་པ་དང༌།འགྲེལ་པའི་སྦྱོར་ཊཱིཀ ཐེག་ཆེན་གྱི་མཐོང་ལམ་ཉམས་སུ་ལེན་པའི་རྣལ་འབྱོར་པ་ཆོས་ཐམས་ཅད་ངོ་བོ་ཉིད་མེད་པར་རྟོགས་པས་དཔེར་ན་སྒྱུ་མ་མཁན་རྟ་གླང་ལ་མངོན་ཞེན་མེད་པ་བཞིན་དུ་ཆོས་ཐམས་ཅད་ལ་མངོན་པར་ཞེན་པ་མེད་པའི་ལུས་ཅན་དེས་ཐེག་པ་ཆེན་པོའི་མཐོང་བའི་ལམ་ཡུལ་བདེན་པ་བཞིས་བསྡུས་པ། བདེན་པ་རེ་རེ་ལ་ཆོས་ཤེས་པའི་བཟོད་པ་དང༌། རྗེས་སུ་ཤེས་པའི་བཟོད་པ་དང༌། ཆོས་ཤེས་པའི་བདག་ཉིད་དང༌། རྗེས་སུ་ཤེས་པའི་བདག་ཉིད་བཞི་བཞི་སྟེ་ཤེས་བཟོད་སྐད་ཅིག་མ་བཅུ་དྲུག་གི་ངོ་བོ་ཉིད་དེ་དག་སྤང་བར་བྱ་བ་ཀུན་བཏགས་ཀྱི་དངོས་པོའི་གཉེན་པོ་ཉིད་ཙམ་དུ་བདེན་མེད་དུ་རྣམ་པར་སྒོམ་པར་བྱེད་དོ། །ཞེས་སྟོན་པའི་ཤེར་ཕྱིན་གྱི་མདོ་དེ་ཆོས་ཅན། ཐེག་ཆེན་གྱི་མཐོང་བའི་ལམ་ལ་འདོམས་པའི་གདམས་ངག་ཡིན་ཏེ། སྤང་བྱ་ཀུན་བཏགས་ཀྱི་གཉེན་པོར་ཐེག་ཆེན་གྱི་མཐོང་ལམ་བདེན་མེད་དུ། མཐོང་ལམ་ལ་འདོམས་པའི་གདམས་ངག་ནི་བཅོམ་ལྡན་འདས་ཀྱི་བྱིན་གྱི་བརླབས་ཀྱིས།

རབ་འབྱོར་གྱིས་བསྟན་པའི་གདམས་ངག་ཡིན་ལ། དེའང་དེ་བཞིན་གཤེགས་པས་ཐེག་ཆེན་གྱི་མཐོང་ལམ་རྟོགས་པར་བྱིན་གྱིས་བརླབས་ན་ཉན་རང་སོགས་ཀྱིས་ཀྱང་ཕྱིན་ཅི་མ་ལོག་པར་འཆད་ནུས་པས། སངས་རྒྱས་བྱིན་བརླབས་ལ་མངའ་བརྙེས་པར་བསྟན་པའི་ཆེད་དང༌། བསྟན་བྱ་ཐེག་ཆེན་གྱི་མཐོང་ལམ་དང་སྟོན་པ་པོ་རབ་འབྱོར་གཉིས་ཀ་ཉོན་མོངས་མེད་པར་སྐལ་བ་མཉམ་པར་བསྟན་པའི་ཆེད་དང༌། རབ་འབྱོར་ནི་ཉན་ཐོས་ཉོན་མོངས་པ་མེད་པ་རྣམས་ཀྱི་ནང་ནས་མཆོག་ཡིན་པ་ཤེས་པའི་དོན་དུ་ཡིན་ནོ།།ངག་དོན། མིང་དུ་བརྡར་བཏགས་པ་དང་གདམས་ངག་ཏུ་བཏགས་པ་དང་ཆོས་སུ་བཏགས་པ་ལ་བསླབ་པར་བྱའོ། །ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན་ནོ།།གཉིས་པ་ ( སྒོམ་ལམ་ལ་འདོམས་པ་ ) ནི། འགྲེལ་པ། འདུས་བྱས་དང་འདུས་མ་བྱས་དག་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་པར་རྟོགས་པར་མི་ནུས་པ་བཞིན་དུ། ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་ལས་ཐ་མི་དད་པ་ལ་དམིགས་པའི་ཕྱིར་མཐོང་བ་དང་བསྒོམ་པ་དག་ཐ་དད་དུ་གྱུར་བ་མེད་པས་བསྒོམ་པའི་ལམ་མཚན་ཉིད་པ་རྣམ་པར་གཞག་པ་ནི་མེད་ཀྱི། འོན་ཀྱང་དེ་ནི་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་དེས་སྤང་པར་བྱ་བའི་དངོས་པོའི་གཉེན་པོ་ཉིད་དུ་རྣམ་པར་སྒོམ་པར་བྱེད་དོ་ཞེས་སྒོམ་པའི་ལམ་ལ་འདོམས་པ་སྟེ། འགྲེལ་པའི་སྦྱོར་ཊཱིཀ ཐེག་ཆེན་སྒོམ་ལམ་པ་དེས། ཡུལ་བདེན་གཉིས་ལས་མི་འདའ་བར་ཡུལ་ཅན་ཐབས་ཤེས་ཟུང་འབྲེལ་གྱི་སྒོ་ནས་སྤང་བར་བྱ་བ་སྒྲིབ་པའི་དངོས་པོ་ལྷན་སྐྱེས་ཀྱི་གཉེན་པོ་ཉིད་དུ་ཐེག་ཆེན་གྱི་སྒོམ་ལམ་བདེན་མེད་དུ་རྣམ་པར་སྒོམ་པར་བྱེད་དོ།། ཞེས་སྟོན་པའི་ཤེར་ཕྱིན་གྱི་མདོ་ཆོས་ཅན། སྒོམ་པའི་ལམ་ལ་འདོམས་པའི་གདམས་ངག་ཡིན་ཏེ། ཐེག་ཆེན་གྱི་སྒོམ་ལམ་བདེན་མེད་དུ། ཤེས་བྱ་ཆོས་ཅན། རང་བཞིན་རྣམ་དག་གི་ཆོས་དབྱིངས་མཐོང་ཚུལ་ལ་མཐོང་ལམ་ལས་རིས་ཐ་དད་དུ་གྱུར་པའི་ཐེག་ཆེན་གྱི་སྒོམ་པའི་ལམ་མཚན་ཉིད་པ་རྣམ་པར་གཞག་པ་ནི་མེད་དེ།

ཐེག་ཆེན་གྱི་མཐོང་བའི་ལམ་དང་སྒོམ་པའི་ལམ་དག་རང་བཞིན་རྣམ་དག་གི་ཆོས་དབྱིངས་མཐོང་ཚུལ་ཐ་དད་དུ་གྱུར་པ་མེད་པས་སོ། །དཔེར་ན་འདུས་བྱས་ལམ་བདེན་དང་འདུས་མ་བྱས་འགོག་བདེན་དག་དོན་དམ་པར་ངོ་བོ་གཅིག་པ་ཉིད་ཀྱིས་ཕན་ཚུན་ངོ་བོ་ཐ་དད་པར་གདགས་པར་མི་ནུས་པ་བཞིན་དུའོ། །རྩ་བའི་རྟགས་གྲུབ་སྟེ། གོང་དུ་ཇི་སྐད་བཤད་མ་ཐག་པའི་ཐེག་ཆེན་གྱི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་རང་བཞིན་རྣམ་དག་དེ་ལས་ཐ་མི་དད་པ་ལ་ཐེག་ཆེན་གྱི་སྒོམ་ལམ་གྱིས་ཀྱང་དམིགས་ཏེ་རྒྱུན་ལྡན་དུ་སྒོམ་པའི་ཕྱིར། དེ་ལྟ་མོད་ཀྱང༌། གློ་བུར་དྲི་བྲལ་གྱི་ཆོས་དབྱིངས་མཐོང་ཚུལ་ལ་ཁྱད་པར་ཡོད་དེ། མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། །བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། །ཤེས་འབྱུང་བས་སོ།།དེ་ལྟ་ན་ཐེག་ཆེན་གྱི་སྒོམ་ལམ་དེས་སྒོམ་སྤང་སྤོང་མི་ནུས་པར་ཐལ། དེ་དང་མཐོང་ལམ་རྟོགས་རིས་ཐ་མི་དད་པའི་ཕྱིར། ཞེ་ན། ཐེག་ཆེན་སྒོམ་ལམ་ཆོས་ཅན། ཐེག་ཆེན་མཐོང་ལམ་གྱིས་དམིགས་པའི་ཆོས་དབྱིངས་ལ་དམིགས་ཀྱང་སྒོམ་སྤང་སྤོང་མི་ནུས་པའི་སྐྱོན་མེད་དེ། ཁྱོད་ཀྱིས་དེ་ལ་དམིགས་པ་འོན་ཀྱང་མཐོང་ལམ་གྱིས་སྤང་བྱ་ཀུན་བཏགས་སྤོང་ལ་ཁྱོད་ཀྱིས་ལྷན་སྐྱེས་སྤོང་བ་དེ་ནི་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་གྲུབ་པས་སོ།།ངག་དོན། འདུས་བྱས་ཀྱི་དབྱིངས་མེད་པར་འདུས་མ་བྱས་ཀྱི་དབྱིངས་གདགས་པར་མི་ནུས་སོ། །ཞེས་སོགས་ཀྱི་ཤེར་ཕྱིན་གྱི་མདོ་ཆོས་ཅན། ཐེག་ཆེན་གྱི་སྒོམ་ལམ་ལ་འདོམས་པའི་གདམས་ངག་ཡིན་ཏེ། ཐེག་ཆེན་གྱི་སྒོམ་ལམ་དེ་སྤང་བྱ་ལྷན་སྐྱེས་ཀྱི་གཉེན་པོར་བདེན་མེད་དུ་སོགས་སོ།།གཉིས་པ་གྲངས་ངེས་ཀྱི་སྒོ་ནས་མཇུག་བསྡུ་བ་ནི།འགྲེལ་པ། དེ་ལྟར་ན་བྱང་ཆུབ་ཀྱི་སེམས་དང༌། དེས་འཕངས་པའི་ཆོས་ཀྱི་ངོ་བོ་ཉིད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྒྲུབ་པའི་རྣམ་པ་གང་ཡིན་པ་མི་དམིགས་པ་དང༌།

དེའི་དམིགས་པ་གང་ཡིན་པ་འཕགས་པའི་བདེན་པ་བཞི་དང༌། རྟེན་གང་ཡིན་པ་སྐྱབས་གསུམ་དང༌། ཁྱད་པར་དུ་འགྲོ་བའི་རྒྱུ་གང་ཡིན་པ་མ་ཆགས་པ་དང༌། མི་ལྡོག་པར་འགྲོ་བའི་རྒྱུ་གང་ཡིན་པ་ཡོངས་སུ་མི་ངལ་བ་དང༌། ཐེག་པ་གཞན་གྱིས་མི་འགྲོ་བའི་རྒྱུ་གང་ཡིན་པ་ལམ་ཡོངས་སུ་འཛིན་པ་དང༌། གཞན་གྱིས་དྲིང་མི་འཇོག་པར་འགྲོ་བ་ཉིད་ཀྱི་རྒྱུ་གང་ཡིན་པ་སྤྱན་ལྔ་དང༌། རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པའི་རྒྱུ་གང་ཡིན་པ་མངོན་པར་ཤེས་པ་དྲུག་དང༌། མཐར་ཐུག་པའི་རྒྱུ་གང་ཡིན་པ་མཐོང་བ་དང༌། སྒོམ་པའི་ལམ་དག་སྟེ། དེ་དག་ཐམས་ཅད་གདམས་ངག་གི་སྐབས་སུ་བསྟན་ཏེ། འདི་ཙམ་ཁོ་ནས་དོན་ཐམས་ཅད་ཕུན་སུམ་ཚོགས་པར་འགྱུར་བས་གདམས་ངག་ནི་རྣམ་པ་བཅུའོ།།འགྲེལ་པའི་སྦྱོར་ཊཱིཀ གོང་དུ་བཤད་པ་དེ་ལྟར་ན། འདིར་བསྟན་ཐེག་ཆེན་གྱི་གདམས་ངག་ནི་ཆོས་ཅན། རྣམ་པ་བཅུར་གྲངས་ངེས་ཏེ། ཁྱོད་ཀྱི་འདོམས་ཡུལ་བཅུ་པོ་དེ་དག་ཐམས་ཅད་གདམས་ངག་གི་སྐབས་སུ་བསྟན་ཏེ། དེ་ཡང་གང་ཞེ་ན། བྱང་ཆུབ་ཀྱི་སེམས་བསྐྱེད་པ་དང་སེམས་བསྐྱེད་དེས་ཤུགས་ལ་འཕངས་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྒྲུབ་པའི་རྣམ་པ་གང་ཡིན་པ་བདེན་པར་མི་དམིགས་པའི་རྣམ་པས་འཇུག་པ་དང༌། སྒྲུབ་པ་དེའི་དམིགས་པ་གང་ཡིན་པ་ནི་འཕགས་པའི་བདེན་པ་བཞི་པོ་དང༌། དེའི་རྟེན་གང་ཡིན་པ་ནི་སྐྱབས་དཀོན་མཆོག་གསུམ་དང༌། སྒྲུབ་པ་དེ་གོང་ནས་གོང་དུ་ཁྱད་པར་དུ་འགྲོ་བའི་རྒྱུ་གང་ཡིན་པ་ནི་མ་ཆགས་པའི་བརྩོན་འགྲུས་དང༌། སྒྲུབ་པ་སླར་གཞན་དུ་མི་ལྡོག་པར་འགྲོ་བའི་རྒྱུ་གང་ཡིན་པ་ནི་ཡོངས་སུ་མི་ངལ་བའི་བརྩོན་འགྲུས་དང༌། སྒྲུབ་པ་དེ་ཐེག་པ་ཆེན་པོ་ལས་གཞན་གྱིས་བྱང་ཆུབ་ཏུ་མི་འགྲོ་བའི་རྒྱུ་གང་ཡིན་པ་ནི་ལམ་ཡོངས་སུ་འཛིན་པའི་བརྩོན་འགྲུས་དང༌། སྒྲུབ་པ་དེ་གཞན་གྱིས་དྲིང་མི་འཇོག་པར་འགྲོ་བ་ཉིད་ཀྱི་རྒྱུ་གང་ཡིན་པའི་སྤྱན་ལྔ་དང༌།

སྒྲུབ་པས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པའི་རྒྱུ་གང་ཡིན་པ་ནི་མངོན་པར་ཤེས་པ་དྲུག་དང༌། སྒྲུབ་པ་མཐར་ཐུག་པར་འགྲོ་བའི་རྒྱུ་གང་ཡིན་པ་ནི་ཐེག་ཆེན་གྱི་མཐོང་བའི་དང༌། སྒོམ་པའི་ལམ་དག་སྟེ། བཅུ་པོ་འདི་ཙམ་ཁོ་ནས་ཐར་པ་དོན་གཉེར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་འགྱུར་བ་ཡིན་པས་སོ།།ངག་དོན། ཐེག་ཆེན་གྱི་གདམས་ངག་ཆོས་ཅན། བཅུར་གྲངས་ངེས་ཏེ། དེ་ལས་མང་མི་དགོས་ཤིང་ཉུངས་ན་མི་འདུ་བའི་ཕྱིར་རོ།།གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ནི། འགྲེལ་པ། དགེ་འདུན་དཀོན་མཆོག་གི་སྐབས་སུ་བདེ་བླག་ཏུ་རྟོགས་པར་བྱ་བའི་ཕྱིར་བར་སྐབས་ཀྱི་ཚིགས་སུ་བཅད་པ་གཉིས་པོ།འགྲེལ་པའི་སྦྱོར་ཊཱིཀ དབང་པོ་རྟུལ་དང་རྣོན་པོ་དག །ཅེས་སོགས་བར་ཚིགས་གཉིས་པོ་གསུངས་པ་ཆོས་ཅན། དགོས་པ་ཡོད་དེ། དགེ་འདུན་དཀོན་མཆོག་གི་སྐབས་སུ་དེའི་དབྱེ་བ་བདེ་བླག་ཏུ་རྟོགས་པར་བྱ་བའི་ཆེད་ཡོད་པའི་ཕྱིར། གཉིས་པ་རྩ་བ་ལ། འཕགས། སེང་གི་ལུགས་གཉིས་ལས། དང་པོ་ནི། རྩ་བ། དབང་པོ་རྟུལ་དང་རྣོན་པོ་དང༌།།དད་དང་མཐོང་ཐོབ་རིགས་ནས་རིགས།།བར་ཆད་གཅིག་པར་སྐྱེས་ནས་དང༌།།བྱེད་དང་བྱེད་མིན་འོག་མིན་འགྲོ། ༢༤འཕར་གསུམ་སྲིད་རྩེའི་མཐར་ཐུག་འགྲོ།གཟུགས་ཀྱི་ཆགས་བཅོམ་མཐོང་བ་ཡི།།ཆོས་ལ་ཞི་ལུས་མངོན་སུམ་བྱེད།།བསེ་རུ་དང་ནི་ཉི་ཤུའོ།། ༢༥ རྩ་བའི་སྦྱོར་ཊཱིཀ འདིར་བསྟན་བྱང་འཕགས་ཀྱི་དགེ་འདུན་དཀོན་མཆོག་ཆོས་ཅན། དབྱེ་ན་ཉི་ཤུ་ཡོད་དེ། དོན་གྱིས་ཐོབ་པ་རྒྱུན་ཞུགས་ཞུགས་པ་བརྒྱད་པའི་མིང་ཅན་དང༌། འབྲས་གནས་དབང་པོ་རྟུལ་པོ་དང༌། རྣོན་པོ་དག་གི་མིང་ཅན་དང༌། འབྲས་གནས་ཁྱད་པར་ཅན་ལྷ་མིའི་རིགས་ནས་རིགས་སྐྱེ་གཉིས་ཏེ་རྒྱུན་ཞུགས་ཀྱི་སྐོར་ལ་ལྔ། ཕྱིར་འོང་ལ་ཞུགས་པ་དད་མོས་དང་མཐོང་ཐོབ་གཅིག་ཏུ་བསྡུས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང༌།

ཁྱད་པར་ཅན་ཚེ་གཅིག་བར་ཆད་གཅིག་པ་སྟེ་གསུམ། ཕྱིར་མི་འོང་ལ། ཞུགས་པ་དད་ཐོབ་གཅིག་ཏུ་བསྡུས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང༌། ཁྱད་པར་ཅན་ལ་ནང་སེལ་བརྒྱད་ལས། བར་དོར་འདའ་བ་དང༌། སྐྱེས་ནས་འདའ་བ་དང༌། མངོན་པར་འདུ་བྱེད་དང་བཅས་ཏེ་འདའ་བ་དང༌། འདུ་བྱེད་དང་བཅས་པ་མ་ཡིན་པར་འདའ་བ་སྟེ་འདའ་བ་བཞི་དང༌། འོག་མིན་འགྲོ་དབྱེ་གཞིར་བྱས་པའི་འཕར་གསུམ་དང་སྲིད་རྩེའི་མཐར་ཐུག་འགྲོ་གཅིག་ཏུ་བགྲངས་པའི་གོང་འཕོ་དང༌། གཟུགས་ཀྱི་ཆགས་བཅོམ་དང༌། མཐོང་བའི་ཆོས་ལ་ཞི་བ་དང༌། ལུས་ཀྱི་མངོན་དུ་བྱེད་པ་སྟེ། དེ་ལྟར་ཕྱིར་མི་འོང་གི་སྐོར་བཅུ། སྐྱེས་བུ་བདུན་པ་དགྲ་བཅོམ་ཞུགས་པའི་མིང་ཅན་དང༌། བརྒྱད་པ་བསེ་རུ་ལྟ་བུའི་མིང་ཅན་ཏེ་ཉི་ཤུ་ཡོད་པས་སོ།།ངག་དོན། འདིར་བསྟན་མཚོན་བྱ་དོན་གྱི་དགེ་འདུན་ཆོས་ཅན། དབྱེ་ན་ཉི་ཤུ་ཡོད་དེ། རྒྱུན་ཞུགས་ཞུགས་གནས་ཀྱི་མིང་ཅན་ལྔ། ཕྱིར་འོང་ཞུགས་གནས་ཀྱི་མིང་ཅན་གསུམ། ཕྱིར་མི་འོང་ཞུགས་གནས་ཀྱི་མིང་ཅན་བཅུ། དགྲ་བཅོམ་ཞུགས་པའི་མིང་ཅན་གཅིག བསེ་རུ་ལྟ་བུའི་མིང་ཅན་གཅིག་རྣམས་སུ་ཡོད་པའི་ཕྱིར། གཉིས་པ་སློབ་དཔོན་སེང་གེ་བཟང་པོའི་ལུགས་ལ། རྩ་བ། དབང་པོ་རྟུལ་དང་རྣོན་པོ་དང༌།།དད་དང་མཐོང་ཐོབ་རིགས་ནས་རིགས།།བར་ཆད་གཅིག་པར་སྐྱེས་ནས་དང༌།།བྱེད་དང་བྱེད་མིན་འོག་མིན་འགྲོ། ༢༤འཕར་གསུམ་སྲིད་རྩེའི་མཐར་ཐུག་འགྲོ།གཟུགས་ཀྱི་ཆགས་བཅོམ་མཐོང་བ་ཡི།།ཆོས་ལ་ཞི་ལུས་མངོན་སུམ་བྱེད།།བསེ་རུ་དང་ནི་ཉི་ཤུའོ།། ༢༥ རྩ་བའི་སྦྱོར་ཊཱིཀ འདིར་བསྟན་མཚོན་བྱ་དོན་གྱི་དགེ་འདུན་ཆོས་ཅན། དབྱེ་ན་ཉི་ཤུ་ཡོད་དེ། རྒྱུན་ཞུགས་ཞུགས་པ་དབང་པོ་རྟུལ་པོ་དང་རྣོན་པོའི་མིང་ཅན་དག་སྟེ་གཉིས་དང༌། རྒྱུན་ཞུགས་འབྲས་གནས་ཙམ་པོ་དང༌། ཁྱད་པར་ཅན་ལྷའི་རིགས་ནས་རིགས་སྐྱེ་དང༌། མིའི་རིགས་ནས་རིགས་སྐྱེ་དང༌། ཕྱིར་འོང་ཞུགས་པ་དད་མོས་མཐོང་ཐོབ་གཅིག་ཏུ་བྱས་པ་དང༌།

འབྲས་གནས་ཙམ་པོ་དང༌། ཁྱད་པར་ཅན་བར་ཆད་གཅིག་པ་དང༌། ཕྱིར་མི་འོང་ཞུགས་པ་དད་མོས་མཐོང་ཐོབ་གཅིག་ཏུ་བྱས་པ་དང༌། ཕྱིར་མི་འོང་བར་དོར་འདའ་བ་དང༌། སྐྱེས་ནས་འདའ་བ་དང༌། འདུ་བྱེད་དང་བཅས་ཏེ་འདའ་བ་དང༌། འདུ་བྱེད་མིན་པར་འདའ་བ་དང༌། འོག་མིན་འགྲོ་ལ་དབྱེ་ན་འཕར་བ་གསུམ་དང༌། སྲིད་རྩེའི་མཐར་ཐུག་འགྲོ་གཟུགས་ཀྱི་ཆགས་བཅོམ་ལ་དབྱེ་ན་མཐོང་ཆོས་ཞི་དང༌། ལུས་མངོན་བྱེད་དེ་གཉིས་དང༌། དགྲ་བཅོམ་ཞུགས་པ་དང༌། བསེ་རུ་ལྟ་བུའི་མིང་ཅན་རྣམས་སུ་ཡོད་པས་སོ། །དོན་སྦྱོར་སྔ་མ་དེ་ཉིད་ཀྱིས་འོང་སྟེ། འཕགས་སེང་གཉིས་ཕྱིར་མི་འོང་ལ་ནང་སེལ་གྱི་དབྱེ་བ་བྱེད་ལུགས་མི་འདྲ་བའི་ཁྱད་པར་ཡོད་ཀྱང༌། རྒྱུན་ཞུགས་ཀྱི་སྐོར་ལ་ལྔ་དང༌། ཕྱིར་འོང་ལ་གསུམ། ཕྱིར་མི་འོང་ལ་བཅུ། དགྲ་བཅོམ་ཞུགས་པ། བསེ་རུ་ལྟ་བུ་རྣམས་དགེ་འདུན་ཉི་ཤུའི་གྲངས་སུ་འདྲེན་པ་ལ་བཞེད་པ་མཐུན་པས་སོ།།ངག་དོན། མཚོན་བྱ་དོན་གྱི་དགེ་འདུན་ཆོས་ཅན། ཁྱོད་ལ་ཉི་ཤུར་འབྱེད་པའི་རྒྱུ་མཚན་ཡོད་དེ། ཁྱོད་མཚོན་བྱེད་ཀྱི་དཔེའི་དགེ་འདུན་དེ་ལ་ཉི་ཤུ་ཡོད་པའི་རྒྱུ་མཚན་གྱིས་དེ་ལྟར་ཕྱེ་བའི་ཕྱིར། གསུམ་པ་འགྲེལ་པ་ལ་གཉིས། ཉན་ཐོས་ཀྱི་མིང་ཅན་དང༌། རང་རྒྱལ་གྱི་མིང་ཅན་ནོ། །དང་པོ་ལ་བཞི། རྒྱུན་ཞུགས་ཀྱི་སྐོར། ཕྱིར་འོང་གི་སྐོར། ཕྱིར་མི་འོང་གི་སྐོར། དགྲ་བཅོམ་གྱི་སྐོར་རོ། །དང་པོ་ལ་ཞུགས་གནས་གཉིས་ལས། དང་པོ་ནི། འགྲེལ་པ། འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པ་མཐོང་བའི་ལམ་སྐད་ཅིག་བཅུ་དྲུག་ལ་བརྟེན་ནས་དད་པ་དང་ཆོས་ཀྱི་རྗེས་སུ་འབྲང་བའི་བྱེ་བྲག་གིས་འབྲས་བུ་དང་པོ་ལ་ཞུགས་པ་རྣམ་པ་གཉིས་སོ།།འགྲེལ་པའི་སྦྱོར་ཊཱིཀ འོག་ཏུ་འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པ་མཐོང་བའི་ལམ་སྐད་ཅིག་མ་བཅུ་དྲུག་གི་ནང་ཚན་དང་པོ་བཅོ་ལྔ་པོ་གང་རུང་ལ་བརྟེན་ནས་གནས་པ་འབྲས་བུ་དང་པོ་རྒྱུན་ཞུགས་ལ་ཞུགས་པའི་མིང་ཅན་གྱི་བྱང་འཕགས་ཆོས་ཅན།

དབྱེ་ན་རྣམ་པ་གཉིས་ཡོད་དེ། དབང་རྟུལ་དད་པའི་རྗེས་སུ་འབྲང་བ་དང༌། དབང་རྣོན་ཆོས་ཀྱི་རྗེས་སུ་འབྲང་པའི་བྱེ་བྲག་གིས་སོ།།གཉིས་པ་

( རྒྱུན་ཞུགས་འབྲས་གནས་ ) ལ་གཉིས། རྒྱུན་ཞུགས་ཙམ་པོ་དང༌། ཁྱད་པར་ཅན་ནོ། །དང་པོ་ནི། འགྲེལ་པ། དེའི་འོག་ཏུ་རྒྱུན་ཏུ་ཞུགས་པ་ཡིན་ནོ།།འགྲེལ་པའི་སྦྱོར་ཊཱིཀ ཞུགས་པའི་མིང་ཅན་དེའི་འོག་ཏུ་བསྟན་པ་ལམ་རྗེས་ཤེས་ལ་གནས་པའི་བྱང་འཕགས་ཆོས་ཅན། རྒྱུན་དུ་ཞུགས་པ་འབྲས་གནས་ཙམ་པོའི་མིང་གིས་བཏགས་པ་ཡིན་ཏེ། དེ་ལྟར་འདོགས་པའི་ཆོས་གསུམ་ཚང་བས་སོ།།གཉིས་པ་ ( ཁྱད་པར་ཅན་ ) ནི། འགྲེལ་པ། དེའི་འོག་ཏུ་དེ་ཉིད་ལྷ་དང༌། མིའི་རིགས་ནས་རིགས་སུ་སྐྱེ་བ་ཉིད་ཀྱིས་གཞན་རྣམ་པ་གཉིས་ཡིན་ནོ།།འགྲེལ་པའི་སྦྱོར་ཊཱིཀ འབྲས་གནས་ཙམ་པོའི་མིང་ཅན་དེའི་འོག་ཏུ་བསྟན་པ་རྒྱུན་ཞུགས་ཀྱི་མིང་ཅན་དེ་ཉིད་ཙམ་པོ་ལས་གཞན་ཁྱད་པར་ཅན་རིགས་ནས་རིགས་སྐྱེའི་མིང་ཅན་ཆོས་ཅན། དབྱེ་ན་རྣམ་པ་གཉིས་ཡིན་ཏེ། ལྷའི་རིགས་ནས་རིགས་སུ་སྐྱེ་བའི་མིང་ཅན་དང༌། མིའི་རིགས་ནས་རིགས་སུ་སྐྱེ་བའི་མིང་ཅན་ཏེ་གཉིས་ཡོད་པ་ཉིད་ཀྱིས་སོ།།གཉིས་པ་ཕྱིར་འོང་གི་སྐོར་ལ་གསུམ། ཞུགས་པ། འབྲས་གནས་ཙམ་པོ། འབྲས་གནས་ཁྱད་པར་ཅན་ནོ། །དང་པོ་ནི།འགྲེལ་པ། དེའི་འོག་ཏུ་དབང་པོ་རྟུལ་པོ་དང་རྣོན་པོ་དད་པ་དང་མཐོང་བས་ཐོབ་པ་དག་འབྲས་བུ་གཉིས་པ་ལ་ཞུགས་པ་གཅིག་ཁོ་ན་ཡིན་ནོ།།འགྲེལ་པའི་སྦྱོར་ཊཱིཀ རྒྱུན་ཞུགས་ཀྱི་མིང་ཅན་དེའི་འོག་ཏུ་བསྟན་པ་ཕྱིར་འོང་ཞུགས་པ་དབང་པོ་རྟུལ་པོ་དད་པས་མོས་པ་དང་དབང་པོ་རྣོན་པོ་མཐོང་བས་ཐོབ་པ་དག་ཆོས་ཅན། དགེ་འདུན་ཉི་ཤུའི་གྲངས་སུ་གཅིག་ཁོ་ནར་བགྲང་བྱ་ཡིན་ཏེ། དེའི་གྲངས་སུ་འབྲས་བུ་གཉིས་པ་ལ་ཞུགས་པ་ཞེས་གཅིག་ཏུ་སྡོམས་ནས་བགྲང་བྱ་ཡིན་པས་སོ།།གཉིས་པ་ ( འབྲས་གནས་ཙམ་པོ་ ) ནི། འགྲེལ་པ། དེའི་འོག་ཏུ་ལན་ཅིག་ཕྱིར་འོང་བ་ཡིན་ནོ།།འགྲེལ་པའི་སྦྱོར་ཊཱིཀ ཞུགས་པའི་མིང་ཅན་དེའི་འོག་ཏུ་བསྟན་པ་འདོད་པའི་སྒོམ་སྤང་དྲུག་པ་སྤངས་པའི་རྣམ་གྲོལ་ལམ་ཐོབ་མ་ཐག་པའི་བྱང་འཕགས་ཆོས་ཅན། ལན་གཅིག་ཕྱིར་འོང་བ་ཙམ་པོའི་མིང་ཅན་ཡིན་ཏེ།

དེ་ལྟར་འདོགས་པའི་ཆོས་གསུམ་ཚང་བས་སོ།།གསུམ་པ་ ( འབྲས་གནས་ཁྱད་པར་ཅན་ ) ནི། འགྲེལ་པ། དེའི་འོག་ཏུ་དེ་ཉིད་གཞན་བར་ཆད་གཅིག་པ་ཡིན་ནོ།།འགྲེལ་པའི་སྦྱོར་ཊཱིཀ ཙམ་པོའི་མིང་ཅན་དེའི་འོག་ཏུ་བསྟན་པ་ཕྱིར་འོང་གི་མིང་ཅན་དེ་ཉིད་འདོད་པའི་སྒོམ་སྤང་བདུན་ནམ་བརྒྱད་སྤངས་ཤིང་འདོད་པར་སྐྱེ་བ་ལན་གཅིག་ལེན་པའི་བྱང་འཕགས་ཆོས་ཅན། ཕྱིར་འོང་ཙམ་པོ་པས་གཞན་ཕྱིར་འོང་ཁྱད་པར་ཅན་ཚེ་གཅིག་བར་ཆད་གཅིག་པའི་མིང་གིས་བཏགས་པ་ཡིན་ཏེ། དེ་ལྟར་འདོགས་པའི་ཆོས་གསུམ་ཚང་བས་སོ།།གསུམ་པ་ཕྱིར་མི་འོང་གི་སྐོར་ལ་གཉིས། ཞུགས་པ་དང༌། འབྲས་གནས་སོ།། དང་པོ་ནི། འགྲེལ་པ། དེའི་འོག་ཏུ་སྔ་མ་བཞིན་དུ་དད་པ་དང་མཐོང་བས་ཐོབ་པ་འབྲས་བུ་གསུམ་པ་ལ་ཞུགས་པ་ཡིན་ནོ།།འགྲེལ་པའི་སྦྱོར་ཊཱིཀ ཕྱིར་འོང་གི་མིང་ཅན་དེའི་འོག་ཏུ་བསྟན་པ་སྒོམ་སྤང་དགུ་པ་སྤོང་བ་ལ་བརྩོན་པས་འབྲས་བུ་གསུམ་པ་ཕྱིར་མི་འོང་ལ་ཞུགས་པའི་མིང་ཅན་གྱི་བྱང་འཕགས་ཆོས་ཅན། དགེ་འདུན་ཉི་ཤུ་འདྲེན་པའི་ཚེ་གཅིག་ཏུ་བགྲང་བྱ་ཡིན་ཏེ། སྔ་མ་ཕྱིར་འོང་ཞུགས་པའི་སྐབས་སུ་བཤད་པ་བཞིན་དུ་དད་པས་མོས་པ་དང་མཐོང་བས་ཐོབ་པ་སྡོམས་ནས་ཕྱིར་མི་འོང་ཞུགས་པ་ཞེས་གཅིག་ཏུ་བགྲང་བྱ་ཡིན་པས་སོ།།གཉིས་པ་ ( འབྲས་གནས་ ) ལ་གཉིས། འདའ་བ་དང༌། གོང་འཕོའོ། །དང་པོ་ནི། འགྲེལ་པ། དེའི་འོག་ཏུ་ཕྱིར་མི་འོང་བ་སྟེ། བར་མ་དོ་དང༌། སྐྱེས་ནས་དང༌། མངོན་པར་འདུ་བྱེད་པ་དང་བཅས་པ་དང༌། མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བ་ཞེས་བྱ་བ་རྣམ་པ་བཞིའོ།།འགྲེལ་པའི་སྦྱོར་ཊཱིཀ ཞུགས་པའི་མིང་ཅན་དེའི་འོག་ཏུ་བསྟན་པ་སྒོམ་སྤང་དགུ་པ་སྤངས་བའི་རྣམ་གྲོལ་ལམ་ལ་གནས་པའི་བྱང་འཕགས་ཕྱིར་མི་འོང་འདའ་བའི་མིང་ཅན་ཆོས་ཅན། རྣམ་པ་བཞི་ཡོད་དེ། བར་མ་དོར་འདའ་བ་དང༌། སྐྱེས་ཙམ་ནས་འདའ་བ་དང༌། མངོན་པར་འདུ་བྱེད་པ་དང་བཅས་པས་འདའ་བ་དང༌། མངོན་པར་འདུ་བྱེད་པ་མེད་པར་ཡོངས་སུ་མྱ་ངན་ལས་འདའ་བ་ཞེས་བྱ་བའི་མིང་ཅན་རྣམས་སུ་ཡོད་པས་སོ།།གཉིས་པ་

( གོང་འཕོ་ ) ལ་གཉིས། འོག་མིན་འགྲོ་དང༌། སྲིད་རྩེ་འགྲོའོ། །དང་པོ་ནི། འགྲེལ་པ། དེའི་འོག་ཏུ་དེ་ཉིད་འོག་མིན་གྱི་མཐར་ཐུག་པར་འགྲོ་བ་སྟེ། འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཕོ་བ་ཉིད་ཀྱིས་གོང་དུ་འཕོ་བ་གཞན་རྣམ་པ་གསུམ་མོ།།འགྲེལ་པའི་སྦྱོར་ཊཱིཀ འདའ་བའི་མིང་ཅན་དེའི་འོག་ཏུ་བསྟན་པ་ཕྱིར་མི་འོང་དེ་ཉིད་འདའ་བ་ལས་གཞན་གོང་དུ་འཕོ་བ་འོག་མིན་གྱི་མཐར་ཐུག་པར་འགྲོ་བའི་མིང་ཅན་ནི་ཆོས་ཅན། རྣམ་པ་གསུམ་ཡོད་དེ། འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བའི་མིང་ཅན་གསུམ་ཡོད་པ་ཉིད་ཀྱིས་སོ།།གཉིས་པ་ ( སྲིད་རྩེ་འགྲོ་ ) ནི། འགྲེལ་པ། དེའི་འོག་ཏུ་དེ་ཉིད་སྲིད་པའི་རྩེ་མོའི་མཐར་ཐུག་པར་འགྲོ་བ་ནི་གཟུགས་ཀྱི་འདོད་ཆགས་དང་བྲལ་བ་སྟེ། མཐོང་བའི་ཆོས་ལ་ཞི་བ་དང༌། ལུས་ཀྱིས་མངོན་སུམ་དུ་བྱེད་པ་གཞན་རྣམ་པ་གཉིས་སོ།།འགྲེལ་པའི་སྦྱོར་ཊཱིཀ འོག་མིན་འགྲོའི་མིང་ཅན་དེའི་འོག་ཏུ་བཤད་པ་ཕྱིར་མི་འོང་བ་དེ་ཉིད་འོག་མིན་འགྲོ་ལས་གཞན་སྲིད་པའི་རྩེ་མོའི་མཐར་ཐུག་པར་འགྲོ་བའི་མིང་ཅན་གཟུགས་ཀྱི་འདོད་ཆགས་དང་བྲལ་བ་དེ་ནི་ཆོས་ཅན། རྣམ་པ་གཉིས་ཡོད་དེ། མཐོང་བའི་ཆོས་ལ་ཞི་བ་མངོན་སུམ་དུ་བྱེད་པ་དང་འགོག་པ་ལུས་ཀྱིས་མངོན་སུམ་དུ་བྱེད་པ་དང་གཉིས་ཡོད་པས་སོ།།བཞི་པ་ ( དགྲ་བཅོམ་གྱི་སྐོར་ ) ནི། འགྲེལ་པ། དེའི་འོག་ཏུ་དགྲ་བཅོམ་པ་ཉིད་ཀྱི་འབྲས་བུ་ལ་ཞུགས་པ་ཡིན་ནོ།།འགྲེལ་པའི་སྦྱོར་ཊཱིཀ ཕྱིར་མི་འོང་གི་མིང་ཅན་དེའི་འོག་ཏུ་བསྟན་པ་སྲིད་རྩེའི་སྒོམ་སྤང་དགུ་པ་སྤོང་བ་ལ་བརྩོན་པའི་བྱང་འཕགས་ཆོས་ཅན། དགྲ་བཅོམ་པ་ཉིད་ཀྱི་འབྲས་བུ་ལ་ཞུགས་པའི་མིང་གིས་བཏགས་པ་ཡིན་ཏེ། དེ་ལྟར་འདོཌ་པའི་ཆོས་གསུམ་ཚང་བའི་ཕྱིར། གཉིས་པ་རང་རྒྱལ་གྱི་མིང་ཅན་ནི། འགྲེལ་པ། དེའི་འོག་ཏུ་རང་སངས་རྒྱས་ཏེ་ཉི་ཤུའོ།།འགྲེལ་པའི་སྦྱོར་ཊཱིཀ ཉན་ཐོས་ཀྱི་མིང་ཅན་དེ་རྣམས་ཀྱི་འོག་ཏུ་བསྟན་པ་སྒྲ་མེད་ལུས་ཀྱི་རྣམ་འགྱུར་གྱི་སྒོ་ནས་ཆོས་སྟོན་པའི་བྱང་འཕགས་ཆོས་ཅན།

རང་སངས་རྒྱས་ཀྱི་མིང་གིས་བཏགས་པ་ཡིན་ཏེ། དེ་ལྟར་འདོགས་པའི་ཆོས་གསུམ་ཚང་བས་སོ། །འདིར་བསྟན་གྱི་དགེ་འདུན་དཀོན་མཆོག་ཆོས་ཅན། ཉི་ཤུ་ཡོད་དེ། ཉན་ཐོས་ཀྱི་མིང་ཅན་བཅུ་དགུ་དང་རང་རྒྱལ་གྱི་མྀང་ཅན་གཅིག་ཡོད་པས་སོ།།གསུམ་པ་ངེས་འབྱེད་ཡན་ལག་ལ་གསུམ། སྤྱིའི་མཚམས་སྦྱར་བ། མདོར་བསྟན་པ། རྒྱས་པར་བཤད་པའོ། །དང་པོ་ནི། འགྲེལ་པ། ལས་དང་པོ་པ་དེ་ལྟར་གདམས་ངག་ཐོབ་པ་ལ་ངེས་པར་འབྱེད་པའི་ཡན་ལག་འབྱུང་བས། ངེས་པར་འབྱེད་པའི་ཡན་ལག།འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། དེ་ལྟར་གདམས་ངག་བསྟན་ནས་དེའི་འོག་ཏུ་ངེས་པར་འབྱེད་པའི་ཡན་ལག་འཆད་པའི་རྒྱུ་མཚན་ཡོད་དེ། ཐེག་ཆེན་ལས་དང་པོ་པས་དེ་ལྟར་གདམས་ངག་ཐོབ་པ་ཉམས་སུ་བླངས་པ་ལས་ངེས་པར་འབྱེད་པའི་ཡན་ལག་རང་རྒྱུད་ལ་འབྱུང་བས་སོ།།གཉིས་པ་ ( མདོར་བསྟན་པ་ ) ལ། རྩ། འགྲེལ་གཉིས་ལས། དང་པོ་ནི། རྩ་བ། དམིགས་པ་དང་ནི་རྣམ་པ་དང༌།།སྒྱུ་དང་ཡོངས་སུ་འཛིན་པ་ཡིས།།བྱང་ཆུབ་སེམས་དཔའ་སྐྱོབ་པ་ཡི།།དྲོད་སོགས་བདག་ཉིད་ཇི་བཞིན་དུ།། ༢༦ རྣམ་རྟོག་བཞི་པོ་ལྡན་བརྟེན་པ།།ཆུང་དང་འབྲིང་དང་ཆེན་པོ་རྣམས།།ཉན་ཐོས་བསེ་རུ་ལྟ་བུ་དང༌།།བཅས་པ་དག་ལས་ཁྱད་པར་འཕགས།། ༢༧ རྩ་བའི་སྦྱོར་ཊཱིཀ རྟེན་གྱི་གང་ཟག་བྱང་ཆུབ་སེམས་དཔའ་སྐྱོབ་པ་ཡི་རྒྱུད་ལ་འབྱུང་བ་ཐེག་ཆེན་གྱི་སྦྱོར་ལམ་དྲོད་སོགས་བཞིའི་བདག་ཉིད་ཆུང་ངུ་དང་འབྲིང་དང་ཆེན་པོ་རྣམས་རིམ་པ་ཇི་ལྟ་བ་བཞིན་དུ་སྐྱེ་བར་འགྱུར་བ་དེ་ཆོས་ཅན། ཉན་ཐོས་བསེ་རུ་ལྟ་བུ་དང་བཅས་པའི་སྦྱོར་ལམ་དག་ལས་ཁྱད་པར་དུ་འཕགས་ཏེ། དེ་ལས་དམིགས་པ་དང་ནི། རྣམ་པ་དང༌། རྒྱུ་བྱེད་ཚུལ་དང༌། ཡོངས་སུ་འཛིན་པའི་བཤེས་གཉེན་དང༌། རྣམ་པར་རྟོག་པ་བཞི་པོ་སྤང་བྱར་ལྡན་པ་ལ་བརྟེན་པ་སྟེ་ཁྱད་ཆོས་ལྔས་ཁྱད་པར་དུ་འཕགས་པས་སོ།།ངག་དོན། ཐེག་ཆེན་གྱི་སྦྱོར་ལམ་ཆོས་ཅན། ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་ཏེ།

དེ་ལས་དམིགས་རྣམ་སོགས་ཁྱད་ཆོས་ལྔའི་སྒོ་ནས་ཁྱད་པར་དུ་འཕགས་པའི་ཕྱིར། གཉིས་པ་ ( འགྲེལ་པ་ ) ལ་གཉིས། དངོས་དང༌། ཞར་བྱུང་ངོ༌། །དང་པོ་ལ་གཉིས། ཁྱད་གཞི་སྦྱོར་ལམ་གྱི་དབྱེ་བ་དང༌། དེ་དམན་པའི་སྦྱོར་ལམ་ལས་ཁྱད་འཕགས་པའི་ཚུལ་ལོ། །དང་པོ་ནི། འགྲེལ་པ། བྱང་ཆུབ་སེམས་དཔའ་རྣམས་ཀྱི་ཐོས་པ་ལ་སོགས་པ་རབ་ཀྱི་མཐར་ཕྱིན་པ་ཐོབ་པ་ཐར་པའི་ཆ་དང་མཐུན་པ་དད་པ་ལ་སོགས་པའི་མཚན་ཉིད་ཀྱི་དགེ་བའི་རྩ་བའི་འོག་ཏུ་བདེན་པ་བཞི་རྟོགས་པ་དང་རྗེས་སུ་མཐུན་པ། ངེས་པར་འབྱེད་པའི་ཆ་དང་མཐུན་པ་བཞི་པོ་འཇིག་རྟེན་པའི་བསྒོམས་པ་ལས་བྱུང་བ་དྲོ་བར་གྱུར་པ་ཞེས་བྱ་བའི་དགེ་བའི་རྩ་བ་དང༌། དེའི་འོག་ཏུ་རྩེ་མོར་གྱུར་པ་དང༌། དེའི་འོག་ཏུ་བཟོད་པར་གྱུར་བ་དང༌། དེའི་འོག་ཏུ་ཆོས་ཀྱི་མཆོག་ཅེས་བྱ་བ་ཆུང་ངུ་ལ་སོགས་པའི་རིམ་གྱིས་སྐྱེ་བས་སམ། བྱང་ཆུབ་སེམས་དཔའ་དང་འབྲེལ་བའི་དབང་པོ་རྟུལ་པོ་ལ་སོགས་པ་གང་ཟག་གི་བྱེ་བྲག་གིས་ཆུང་ངུ་དང༌། འབྲིང་དང༌། ཆེན་པོ། འགྲེལ་པའི་སྦྱོར་ཊཱིཀ རྟེན་གྱི་གང་ཟག་བྱང་ཆུབ་སེམས་དཔའ་རྣམས་ཀྱི་ཐོས་པ་དང་ལ་སོགས་པས་བསམ་པ་དང་སྒོམ་པ་ཐེག་དམན་ལས་རབ་ཀྱི་མཐར་ཕྱིན་པ་ཐོབ་པ་དད་པ་དང་བརྩོན་འགྲུས་ལ་སོགས་པ་ལྔའི་མཚན་ཉིད་ཅན་གྱི་ཐར་པའི་ཆ་དང་མཐུན་པའི་དགེ་བའི་རྩ་བའི་འོག་ཏུ་བྱུང་ཞིང་བདེན་པ་བཞིའི་གནས་ལུགས་མངོན་སུམ་དུ་རྟོགས་པ་ཐེག་ཆེན་གྱི་མཐོང་ལམ་དང་དམིགས་རྣམ་རྗེས་སུ་མཐུན་པ་འཇིག་རྟེན་པའི་བསྒོམས་པ་ལས་བྱུང་བའི་ཐེག་ཆེན་གྱི་ངེས་པར་འབྱེད་པའི་ཆ་དང་མཐུན་པ་ཆོས་ཅན། དབྱེ་ན་བཞི་ཡོད་དེ། དྲོ་བར་གྱུར་པ་ཞེས་བྱ་བའི་དགེ་བའི་རྩ་བ་དང༌། དེའི་འོག་ཏུ་སྐྱེས་པ་རྩེ་མོར་གྱུར་པ་དང༌། དེའི་འོག་ཏུ་སྐྱེས་པ་བཟོད་པར་གྱུར་པ་དང༌། དེའི་འོག་ཏུ་སྐྱེས་པ་ཆོས་ཀྱི་མཆོག་ཅེས་བྱ་བའི་དགེ་བའི་རྩ་བ་རྣམས་སུ་ཡོད་པས་སོ། །ཐེག་ཆེན་གྱི་སྦྱོར་ལམ་དྲོད་སོགས་བཞི་པོ་ཆོས་ཅན།

ནང་སེལ་དུ་དབྱེ་ན་ཆུང་ངུ་དང༌། འབྲིང་དང༌། ཆེན་པོ་རྣམ་པ་གསུམ་གསུམ་ཡོད་དེ། སློབ་དཔོན་གྱི་ལུགས་ལ་ཆུང་ངུ་ལ་སོགས་པའི་གསུམ་པོ་དེ་རྣམས་རིམ་གྱིས་སྐྱེ་བ་ཡིན་པས། དང་པོར་སྐྱེས་པ་ལ་ཆུང་ངུ་དང༌། བར་དུ་སྐྱེས་པ་ལ་འབྲིང་དང༌། ཐ་མར་སྐྱེས་པ་ལ་ཆེན་པོར་བཞེད་པས་སམ། མཁན་པོ་རྣམ་སྣང་མཛད་ཀྱི་བཞེད་པ་ལ། རྟེན་གྱི་གང་ཟག་བྱང་ཆུབ་སེམས་དཔའ་དབང་པོ་རྟུལ་པོ་ལ་སོགས་པ་དང་འབྲེལ་བའི་བྱེ་བྲག་གིས་ཆུང་འབྲིང་སོགས་སུ་འབྱེད་པས་བྱང་སེམས་དབང་རྟུལ་གྱི་དྲོད་སོགས་ལ་ཆུང་ངུ་དང༌། དབང་འབྲིང་གི་ལ་འབྲིང་དང༌། དབང་རྣོན་གྱི་ལ་ཆེན་པོར་བཞེད་པས་སོ།།གཉིས་པ་ ( དེ་དམན་པའི་སྦྱོར་ལམ་ལས་ཁྱད་འཕགས་པའི་ཚུལ་ ) ནི། འགྲེལ་པ། འཆད་པར་འགྱུར་བ་དམིགས་པའི་ཁྱད་པར་གྱི་ངོ་བོ་ཉིད་བདེན་པ་བཞིའི་དངོས་པོ་ལ་དམིགས་པ་དང༌། ཆོས་སུ་ལྟ་བའི་གཉེན་པོ་ཉིད་ཀྱིས་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང༌། ཐེག་པ་གསུམ་ཅར་རྟོགས་པའི་རྒྱུའི་ངོ་བོ་དང༌། དགེ་བའི་བཤེས་གཉེན་ཐབས་ལ་མཁས་པའི་མཚན་ཉིད་ཀྱིས་ཡོངས་སུ་འཛིན་པ་དང་ལྡན་པ་དང༌། མཐོང་བ་དང་བསྒོམ་པས་སྤང་བར་བྱ་བའི་གཟུང་བ་དང་འཛིན་པའི་རྣམ་པར་རྟོག་པ་རྣམ་པ་བཞི་པོ་འཆད་པར་འགྱུར་བའི་ཚུལ་དང་འབྲེལ་བར་འབྱུང་བ་ནི་ཉན་ཐོས་ལ་སོགས་པའི་དྲོ་བ་ལ་སོགས་པ་ལས་ཁྱད་པར་དུ་འཕགས་པ་ཡིན་ནོ། །དེ་དག་གི་དྲོ་བར་གྱུར་པ་ལ་སོགས་པའི་དགེ་བའི་རྩ་བ་ནི། ལུགས་ལས་གཟུགས་སུ་རུང་བ་ལ་སོགས་པའི་མཚན་ཉིད་ཀྱི་དངོས་པོའི་བདག་ཉིད་ཀྱི་བདེན་པ་བཞི་ལ་དམིགས་པ་དང༌། བདག་ཏུ་ལྟ་བའི་གཉེན་པོ་ཉིད་ཀྱིས་མི་རྟག་པ་ལ་སོགས་པའི་རྣམ་པར་ཞུགས་པ་དང༌། རང་གི་ཐེག་པ་རྟོགས་པ་ཁོ་ནའི་ཆེད་དུ་དང༌། ཡོངས་སུ་འཛིན་པ་དང་བྲལ་བ་དང༌། རྣམ་པར་རྟོག་པ་རྣམ་པ་བཞི་དང་མི་ལྡན་པར་འབྱུང་ངོ་ཞེས་འབྱུང་པའི་ཕྱིར་རོ།།འགྲེལ་པའི་སྦྱོར་ཊཱིཀ དབྱེ་བ་དེ་ལྟ་བུ་དང་ལྡན་པའི་ཐེག་ཆེན་གྱི་སྦྱོར་ལམ་དེ་ནི་ཆོས་ཅན།

ཉན་ཐོས་དང་ལ་སོགས་པས་རང་རྒྱལ་གྱི་སྦྱོར་ལམ་དྲོ་བ་ལ་སོགས་པ་བཞི་པོ་ལས་ཁྱད་པར་དུ་འཕགས་པ་ཡིན་ནོ་སྟེ། རྒྱས་བཤད་དུ་འཆད་པར་འགྱུར་བ་བཞིན་དམིགས་པའི་ཁྱད་པར་གྱི་ངོ་བོ་ཉིད་བདེན་པ་བཞིའི་ཁྱད་ཆོས་ཀྱི་དངོས་པོ་མཐའ་དག་ལ་དམིགས་པ་དང༌། རྣམ་པའི་ཁྱད་པར་ཆོས་སུ་ལྟ་བའི་གཉེན་པོ་བྱེད་པ་ཉིད་ཀྱིས་བདེན་པར་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང༌། རྒྱུ་བྱེད་ཚུལ་གྱི་ཁྱད་པར་ཐེག་པ་གསུམ་ཅར་གྱི་རྟོགས་རིས་ཚང་བའི་ཐེག་ཆེན་གྱི་མཐོང་ལམ་གྱི་རྒྱུའི་ངོ་བོ་ཉིད་ཡིན་པ་དང༌། ཡོངས་འཛིན་གྱི་ཁྱད་པར་ཐེག་ཆེན་གྱི་དགེ་བའི་བཤེས་གཉེན་ཐབས་ལ་མཁས་པའི་མཚན་ཉིད་ཅན་གྱིས་ཐེག་དམན་དུ་མི་ལྟུང་བར་ཐེག་ཆེན་དུ་ཡོངས་སུ་འཛིན་པ་དང་ལྡན་པ་དང༌། སྤང་གཉེན་གྱི་ཁྱད་པར་རྩེ་སྦྱོར་གྱི་མཐོང་པ་དང་སྒོམ་པས་སྤང་བར་བྱ་བའི་གཟུང་བའི་རྣམ་པར་རྟོག་པ་གཉིས་དང་འཛིན་པའི་རྣམ་པར་རྟོག་པ་གཉིས་ཏེ་དེ་བཞི་པོ་རྒྱས་བཤད་དུ་འཆད་པར་འགྱུར་བའི་ཚུལ་དང་སྤང་གཉེན་དུ་འབྲེལ་བར་འབྱུང་བ་ཡིན་པས་སོ། །ཁྱབ་སྟེ། ཉན་ཐོས་ཀྱི་གཞུང་ལུགས་ལས། ཉན་རང་དེ་དག་གི་དྲོ་བར་གྱུར་པ་ལ་སོགས་པའི་དགེ་བའི་རྩ་བ་བཞི་ནི་གཟུགས་སུ་རུང་བ་ལ་སོགས་པའི་མཚན་ཉིད་ཀྱི་དངོས་པོའི་བདག་ཉིད་སྡུག་བསྔལ་སོགས་ཀྱི་བདེན་པ་བཞི་པོའི་ཁྱད་ཆོས་མི་རྟག་སོགས་བཅུ་དྲུག་ཁོ་ན་ལ་དམིགས་པ་དང༌། གང་ཟག་གི་བདག་ཏུ་ལྟ་བ་ཁོ་ནའི་གཉེན་པོ་ཉིད་ཀྱིས་མི་རྟག་པ་ལ་སོགས་པའི་རྣམ་པར་ཞུགས་པ་དང༌། ཐེག་དམན་རང་གི་ཐེག་པའི་དོན་རྟོགས་པ་ཁོ་ནའི་རྒྱུའི་ཆེད་དུ་དང༌། ཐེག་ཆེན་གྱི་ཡོངས་སུ་འཛིན་པ་དང་བྲལ་བ་དང༌། རྣམ་པར་རྟོག་པ་རྣམ་པ་བཞི་དང་སྤང་གཉེན་དུ་མི་ལྡན་པར་འབྱུང་ངོ་ཞེས་འབྱུང་བའི་ཕྱིར་རོ།།གཉིས་པ་ ( ཞར་བྱུང་ ) ལ་གསུམ། དམིགས་ཚུལ་མཐའ་ཡས་པར་བསྟན་པ། རྒྱས་པར་མ་བཀྲོལ་བའི་རྒྱུ་མཚན། དམན་པའི་ལུང་གིས་མི་གནོད་པར་བསྟན་པའོ།

།དང་པོ་ནི། འགྲེལ་པ། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་རྣམས་ནི། ཐབས་མཁས་པའི་སྟོབས་ཀྱིས་ཁ་ཅིག་ཏུ་ནི་རྒྱུའི་སྒོ་ནས། ཁ་ཅིག་ཏུ་ནི་འབྲས་བུའི་སྒོ་ནས། ཁ་ཅིག་ཏུ་ནི་ངོ་བོ་ཉིད་ཀྱི་སྒོ་ནས། ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་ཇི་ལྟར་སྲིད་པ་བཞིན་བདེན་པ་བཞིའི་དངོས་པོ་ལ་དམིགས་པ་ཡིན་ལ། སྔ་མ་བཞིན་དུ་རྣམ་པ་གཞན་གྱིས་ཀྱང་བདེན་པ་བཞི་ལ་ཀུན་ཏུ་དམིགས་སོ་ཞེས་བྱ་བར་ཤེས་པར་བྱའོ།།འགྲེལ་པའི་སྦྱོར་ཊཱིཀ བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་བཞི་པོ་རྣམས་ནི་ཆོས་ཅན། བདེན་པ་བཞིའི་དངོས་པོ་ལ་དམིགས་པའི་ཚུལ་མཐའ་ཡས་པའི་སྒོ་ནས་ཀུན་ཏུ་དམིགས་སོ་ཞེས་བྱ་བར་ཤེས་པར་བྱ་སྟེ། བདེན་བཞི་ལ་ཁྱད་པར་གྱི་ཆོས་ཇི་ལྟར་སྲིད་པ་བཞིན་དུ་དམིགས་པར་བྱེད་པས་བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་སྟོབས་ཀྱིས་བཟོད་པ་འབྲིང་གི་གནས་སྐབས་ཁ་ཅིག་ཏུ་ནི་རྒྱུའི་སྒོ་ནས། ཆོས་མཆོག་ཆུང་ངུའི་གནས་སྐབས་ཁ་ཅིག་ཏུ་ནི་འབྲས་བུའི་སྒོ་ནས། བཟོད་པ་ཆུང་ངུའི་གནས་སྐབས་ཁ་ཅིག་ཏུ་ནི་ངོ་བོ་ཉིད་ཀྱི་སྒོ་ནས། དྲོད་ཆུང་ངུ་ལ་སོགས་པ་དགུའི་གནས་སྐབས་ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་དམིགས་ཤིང་བཞི་པོ་དེར་མ་ཟད་སྔ་མ་ཐེག་དམན་གྱི་སྐབས་སུ་བཤད་པ་བཞིན་དུ་མི་རྟག་པ་ལ་སོགས་པ་རྣམ་པ་གཞན་གྱི་སྒོ་ནས་ཀྱང་བདེན་པ་བཞི་ལ་དམིགས་པར་ཤེས་པར་བྱ་དགོས་པས་སོ།། གཉིས་པ་

( རྒྱས་པར་མ་བཀྲོལ་བའི་རྒྱུ་མཚན་ ) ནི། འགྲེལ་པ། མདོར་བསྡུས་ཏེ་རྣམ་པར་བཀྲོལ་བ་ཙམ་དུ་བརྗོད་པར་འདོད་པས་མ་སྤྲོས་སོ།།འགྲེལ་པའི་སྦྱོར་ཊཱིཀ རྣམ་པ་གཞན་གྱི་སྒོ་ནས་དམིགས་པའི་ཚུལ་དེའང་འཆད་དགོས་སོ་ཞེ་ན། སློབ་དཔོན་སེང་གེ་བཟང་པོ་ཆོས་ཅན། མདོར་བསྟན་གྱི་གནས་སྐབས་འདིར་དམིགས་ཚུལ་སྣ་ཚོགས་པ་རྒྱས་པར་མ་སྤྲོས་ཏེ། མདོར་བསྡུས་ཏེ་རྣམ་པར་བཀྲོལ་བ་ཙམ་དུ་བརྗོད་པར་འདོད་པས་སོ།།གསུམ་པ་ ( དམན་པའི་ལུང་གིས་མི་གནོད་པར་བསྟན་པ་ ) ནི། འགྲེལ་པ། གང་གི་ཕྱིར་འདི་ནི་རྣམ་པར་གཞག་པ་གཞན་ཁོ་ན་ཡིན་ཏེ། དེའི་ཕྱིར་ཐེག་པ་གཞན་ལ་བརྟེན་ནས་ནི་གང་དུ་ཡང་སུན་འབྱིན་པ་བརྗོད་པར་མི་བྱའོ།།འགྲེལ་པའི་སྦྱོར་ཊཱིཀ བདེན་བཞི་ལ་རྣམ་པ་མི་འདྲ་བ་དུ་མའི་སྒོ་ནས་དམིགས་པའི་ཚུལ་མི་འཐད་དེ། མཛོད་ལས། དྲི་མེད་བཅུ་དྲུག་གཞན་རྣམ་མེད། །ཅེས་འབྱུང་བས་སོ་ཞེ་ན། ཐེག་ཆེན་གྱི་སྦྱོར་ལམ་གྱིས་བདེན་བཞི་ལ་དམིགས་ཚུལ་མཐའ་ཡས་པར་བསྟན་པ་འདི་ནི་ཆོས་ཅན། ཐེག་པ་གཞན་ཐེག་དམན་གྱི་ལུང་ལ་བརྟེན་ནས་ནི་གནས་སྐབས་གང་དུ་ཡང་སུན་འབྱིན་པ་བརྗོད་པར་མི་བྱ་སྟེ། རྒྱུ་མཚན་གང་གི་ཕྱིར་ན་བདེན་བཞི་ལ་དམིགས་ཚུལ་མཐའ་ཡས་པ་འདི་ནི་ཐེག་དམན་གྱི་ལུགས་ལས་རྣམ་པར་གཞག་པ་གཞན་ཐེག་ཆེན་ཁོ་ནའི་ལུགས་ཁྱད་པར་ཅན་ཡིན་ཏེ་དེའི་ཕྱིར། གསུམ་པ་རྒྱས་བཤད་ལ་གསུམ། དམིགས་རྣམ་རྒྱུ་གསུམ་བཤད་པ། ལྡན་ཆོས་གཟུང་འཛིན་གྱི་རྣམ་རྟོག་བཤད་པ། ཡོངས་སུ་འཛིན་པའི་བདག་རྐྱེན་བཤད་པའོ། །དང་པོ་ལ་གསུམ། སྤྱིའི་མཚམས་སྦྱར་བ། སོ་སོའི་རང་བཞིན་རྒྱས་པར་བཤད་པ། བརྗོད་ཚུལ་ལ་རྩོད་པ་སྤང་བའོ། །དང་པོ་ནི། འགྲེལ་པ། དམིགས་པ་དང་རྣམ་པའི་ཁྱད་པར་ཇི་ལྟ་བུ་ཡིན་ཞེ་ན། དེའི་ཕྱིར་དམིགས་པ་དང་རྣམ་པ་དག་བར་སྐབས་ཀྱི་ཚིགས་སུ་བཅད་པ་བདུན་གྱིས་བཤད་དེ། འགྲེལ་པའི་སྦྱོར་ཊཱིཀ དམིགས་པ་མི་རྟག་སོགས་བར་ཚིགས་བདུན་གྱིས་ཐེག་ཆེན་སྦྱོར་ལམ་གྱི་དམིགས་པ་དང་རྣམ་པ་དག་བཤད་པ་ཆོས་ཅན།

དགོས་པ་ཡོད་དེ། ཁྱད་ཆོས་ལྔར་བཤད་པ་ལས་དམིགས་པ་དང་རྣམ་པའི་ཁྱད་པར་ཇི་ལྟ་བུ་ཡིན་ཞེ་ན། དེའི་ལན་བསྟན་པའི་ཆེད་ཡོད་པའི་ཕྱིར། གཉིས་པ་ ( སོ་སོའི་རང་བཞིན་རྒྱས་པར་བཤད་པ་ ) ལ་བཞི། དྲོད་ཀྱི། རྩེ་མོའི། བཟོད་པའི། ཆོས་མཆོག་གི་དམིགས་རྣམ་མོ། །དང་པོ་ལ། རྩ། འགྲེལ་གཉིས་ལས། དང་པོ་ནི། རྩ་བ། དམིགས་པ་མི་རྟག་ལ་སོགས་པ།།བདེན་པའི་རྟེན་ཅན་དེ་ཡི་ནི།།རྣམ་པ་མངོན་ཞེན་ལ་སོགས་འགོག།ཐེག་པ་གསུམ་ཆར་འཐོབ་པའི་རྒྱུ།། ༢༨གཟུགས་སོགས་འདུ་འགོད་གནས་བྲལ་དང༌།།གནས་དང་བརྟགས་དང་བརྗོད་དུ་མེད།།རྩ་བའི་སྦྱོར་ཊཱིཀ ཐེག་ཆེན་གྱི་སྦྱོར་ལམ་དྲོད་ཆུང་འབྲིང་ཆེ་གསུམ་ཆོས་ཅན། དམིགས་རྣམ་ཁྱད་པར་ཅན་དང་ལྡན་ཏེ། ཆུང་ངུ་དེ་ཡི་ནི་དམིགས་པའི་ཡུལ་བདེན་པ་བཞི་ལ་བརྟེན་པ་ཅན་གྱི་མི་རྟག་པ་ལ་སོགས་པ་བཅུ་དྲུག་ལ་དམིགས་ནས་མངོན་པར་ཞེན་པ་འགོག་པ་ལ་སོགས་པའི་རྣམ་པ་ཅན་ཡིན་ལ། འབྲིང་གིས་འདུ་འགོད་དང་བྲལ་བའི་གཟུགས་སོགས་ལ་དམིགས་ནས་གནས་བྲལ་མེད་པ་དང་གནས་མེད་དུ་རྟོགས་པའི་རྣམ་པ་ཅན་ཡིན་ཞིང༌། ཆེན་པོས་བརྡར་བཏགས་པའི་ཆོས་ཐམས་ཅད་ལ་དམིགས་ནས་བརྗོད་དུ་མེད་པར་རྟོགས་པའི་རྣམ་པ་ཅན་ཡིན་པས་སོ། །ཐེག་ཆེན་གྱི་སྦྱོར་ལམ་དྲོད་སོགས་བཞི་ཆོས་ཅན། རྒྱུ་བྱེད་ཚུལ་གྱི་ཁྱད་པར་དང་ལྡན་ཏེ། ཐེག་པ་གསུམ་ཅར་གྱི་རྟོགས་རིས་ཚང་བར་འཐོབ་པའི་ཐེག་ཆེན་གྱི་མཐོང་ལམ་གྱི་རྒྱུ་བྱེད་པས་སོ།།གཉིས་པ་ ( འགྲེལ་པ་ ) ལ་གཉིས། རྒྱས་བཤད་དང༌། དོན་བསྡུའོ། །དང་པོ་ལ་བཞི། ཆུང་ངུའི་དམིགས་རྣམ། རྒྱུའི་ཁྱད་པར། འབྲིང་གི་དམིགས་རྣམ། ཆེན་པོའི་དམིགས་རྣམ་མོ། །དང་པོ་ནི། འགྲེལ་པ། དེ་ལ་ཆུང་ངུའི་དམིགས་པ་ནི་སྡུག་བསྔལ་ལ་སོགས་པའི་བདེན་པ་བཞི་པོ་ལ་བརྟེན་པ་མི་རྟག་པ་ལ་སོགས་པའི་རྣམ་པ་བཅུ་དྲུག་ཡིན་ནོ། །དེའི་རྣམ་པ་ནི་སྡུག་བསྔལ་ལ་སོགས་པའི་བདེན་པ་ལ་མངོན་པར་ཞེན་པ་དང་དམིགས་པ་ལ་སོགས་པ་འགོག་པ་ཡིན་ནོ།།འགྲེལ་པའི་སྦྱོར་ཊཱིཀ

སྡུག་བསྔལ་ལ་སོགས་པའི་བདེན་པ་བཞི་པོ་ལ་བརྟེན་པ་མི་རྟག་པ་ལ་སོགས་པའི་རྣམ་པ་བཅུ་དྲུག་ཆོས་ཅན། གསུམ་ཡོད་པ་དེ་ལ་ཐེག་ཆེན་གྱི་སྦྱོར་ལམ་དྲོད་ཆུང་ངུའི་དམིགས་པ་ཡིན་ཏེ། དེས་སྒྲོ་འདོགས་གཅོད་པའི་གཞི་ཡིན་པས་སོ།། དྲོད་ཆུང་ངུས་སྡུག་བསྔལ་ལ་སོགས་པའི་བདེན་པ་བཞི་ལ་མངོན་པར་ཞེན་པ་འགོག་པ་དང་དམིགས་པ་ལ་སོགས་པ་འགོག་པར་རྟོགས་པ་ཆོས་ཅན། དེའི་རྣམ་པ་ཡིན་ཏེ། དེས་ཡུལ་རྟོགས་པའི་འཛིན་སྟངས་ཡིན་པས་སོ།།གཉིས་པ་ ( རྒྱུའི་ཁྱད་པར་ ) ནི། འགྲེལ་པ། དྲོ་བ་ལ་སོགས་པ་ཐམས་ཅད་ཀྱང་ཐེག་པ་གསུམ་ཅར་རྟོགས་པ་འཐོབ་པའི་རྒྱུའི་ངོ་བོ་ཡིན་པར་ཁོང་དུ་ཆུད་པར་བྱའོ།། འགྲེལ་པའི་སྦྱོར་ཊཱིཀ ཐེག་ཆེན་གྱི་སྦྱོར་ལམ་དྲོ་བ་ལ་སོགས་པ་བཞི་པོ་ཐམས་ཅད་ཀྱང་ཆོས་ཅན། རྒྱུ་བྱེད་ཚུལ་གྱི་སྒོ་ནས་ཁྱད་པར་དུ་འཕགས་ཏེ། ཐེག་པ་གསུམ་ཅར་གྱི་རྟོགས་རིས་ཚང་བར་འཐོབ་པའི་ཐེག་ཆེན་མཐོང་ལམ་གྱི་རྒྱུའི་ངོ་བོ་ཉིད་ཡིན་པར་ཁོང་དུ་ཆུད་པར་བྱ་བ་ཡིན་པས་སོ། །རྒྱུའི་ཁྱད་པར་དྲོད་ཆུང་ངུ་ལ་སྦྱར་བ་ནི། གཞན་རྣམས་ལྟ་སྨོས་ཀྱང་ཅི་དགོས་ཞེས་པའི་དོན་ཏོ།།གསུམ་པ་ ( འབྲིང་གི་དམིགས་རྣམ་ ) ནི། འགྲེལ་པ། འབྲིང་གི་དམིགས་པ་ནི་མོས་པ་དང་དེ་ཁོ་ན་ཉིད་ཡིད་ལ་བྱེད་པ་དག་གིས་གྲངས་བཞིན་དུ་གཟུགས་ལ་སོགས་པ་སྒྲུབ་པ་དང༌། དགག་པ་དག་མི་དམིགས་ཤིང་མ་མཐོང་བ་ཞེས་བྱ་བ་ཡིན་ནོ། །རྣམ་པ་ནི་མིང་ཐམས་ཅད་མེད་པ་ཉིད་ཀྱིས་རྒྱུན་མི་འདྲ་བ་དང་རྒྱུན་འདྲ་བར་འཇུག་པའི་མཚན་ཉིད་དག་མེད་པ་ཞེས་བྱ་བ་ཡིན་ནོ།།འགྲེལ་པའི་སྦྱོར་ཊཱིཀ ཡུལ་ཡུལ་ཅན་གྲངས་བཞིན་དུ་སྦྱར་ན་སྒྲུབ་པ་དང་དགག་པ་དག་མོས་པ་ཡིད་ལ་བྱེད་པ་དག་གིས་མི་དམིགས་ཤིང་དགག་སྒྲུབ་དེ་དག་དེ་ཁོ་ན་ཉིད་ཡིད་ལ་བྱེད་པ་དག་གིས་མ་མཐོང་བ་ཞེས་བྱ་བའི་གཟུགས་ལ་སོགས་པ་ཆོས་ཅན། དྲོད་འབྲིང་གི་དམིགས་པ་ཡིན་ཏེ། རྟགས་སྔར་བཞིན། དེའང་འཇིག་རྟེན་པའི་བསྒོམས་བྱུང་ནི་མོས་པ་ཡིད་བྱེད་དང༌།

འདས་པའི་ཡེ་ཤེས་ནི་དེ་ཁོ་ན་ཉིད་ཡིད་བྱེད་དེ། རང་ཡུལ་དོན་སྤྱིའི་ཚུལ་གྱིས་དང༌། ཇི་ལྟ་བ་བཞིན་འཛིན་པའི་ཁྱད་པར་གྱིས་སོ། །དྲོད་འབྲིང་གིས་རང་ཡུལ་རྒྱུན་མི་འདྲ་བ་རིགས་འདྲ་ཆད་པ་དང་རྒྱུན་འདྲ་བ་རིགས་འདྲ་མ་ཆད་པར་འཇུག་པའི་མཚན་ཉིད་དག་བདེན་པར་མེད་པ་ཞེས་བྱ་བར་རྟོགས་པའི་འཛིན་སྟངས་ཆོས་ཅན། དྲོད་འབྲིང་གི་རྣམ་པ་ཡིན་ཏེ། རྟགས་གོང་བཞིན། རྒྱུན་འདྲ་མི་འདྲ་བདེན་པར་མེད་དེ། མིང་ཐམས་ཅད་བདེན་པར་མེད་པ་ཉིད་ཀྱིས་སོ།།བཞི་པ་ ( ཆེན་པོའི་དམིགས་རྣམ་ ) ནི། འགྲེལ་པ། ཆེན་པོའི་དམིགས་པ་ནི་གཟུགས་ནས་སངས་རྒྱས་ཞེས་བྱ་བའི་བར་ཆོས་ཐམས་ཅད་བརྡར་བརྟགས་པའི་ཆོས་ཐ་སྙད་པ་ཡིན་ནོ་ཞེས་བྱ་བ་ཡིན་ནོ། །རྣམ་པ་ནི་དགེ་བ་ལ་སོགས་པ་ཉིད་ཀྱི་ཆོས་གང་དུ་ཡང་བརྗོད་དུ་མེད་པ་ཞེས་བྱ་བ་ཡིན་ཏེ། འགྲེལ་པའི་སྦྱོར་ཊཱིཀ གཟུགས་ནས་སངས་རྒྱས་ཞེས་བྱ་བའི་བར་གྱི་ཆོས་ཐམས་ཅད་བརྡར་བཏགས་པ་ཙམ་གྱི་ཆོས་ཐ་སྙད་ཀྱིས་བཞག་པ་ཙམ་ཡིན་ནོ། །ཞེས་བྱ་བའི་ཆོས་དེ་རྣམས་ཆོས་ཅན། དྲོད་ཆེན་པོའི་དམིགས་པ་ཡིན་ཏེ། རྟགས་གོང་བཞིན། དྲོད་ཆེན་པོས་དོན་དམ་པར་དགེ་བ་དང་ལ་སོགས་པས་མི་དགེ་བ་དང་ལུང་དུ་མ་བསྟན་པ་ཉིད་ཀྱི་ཆོས་གང་དུའང་བརྗོད་དུ་མེད་པ་ཞེས་བྱ་བར་རྟོགས་པའི་འཛིན་སྟངས་ཆོས་ཅན། དྲོད་ཆེན་པོའི་རྣམ་པ་ཡིན་ཏེ། རྟགས་གོང་བཞིན། གཉིས་པ་དོན་བསྡུ་བ་ནི། འགྲེལ་པ། དེ་ལྟར་ན་རྣམ་པར་མི་རྟོག་པའི་ཡེ་ཤེས་ཀྱི་མེའི་སྔ་ལྟས་ཡིན་པའི་ཕྱིར་དྲོ་བར་གྱུར་བ་དམིགས་པ་དང་རྣམ་པ་དང་ལྡན་པ་རྣམ་པ་གསུམ་མོ།།འགྲེལ་པའི་སྦྱོར་ཊཱིཀ དེ་ལྟར་ན་དམིགས་པ་དང་རྣམ་པ་དང་རྒྱུ་བྱེད་ཚུལ་དང་ལྡན་པའི་ཐེག་ཆེན་གྱི་སྦྱོར་ལམ་དང་པོ་རྣམ་པ་གསུམ་ཆོས་ཅན། དྲོ་བར་གྱུར་པ་ཞེས་བྱ་སྟེ། མཐོང་སྤང་སྲེག་པར་བྱེད་པའི་མཐོང་ལམ་རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པའི་ཕྱིར། གཉིས་པ་རྩེ་མོའི་དམིགས་རྣམ་ལ།

རྩ། འགྲེལ་གཉིས་ལས། དང་པོ་ལ། འཕགས། སེང་གི་ལུགས་གཉིས་ཏེ། དང་པོ་ནི། ཆུང་ངུའི་དམིགས་རྣམ། འབྲིང་གི ཆེན་པོའི་དང་གསུམ་ལས། དང་པོ་ལ། བདེན་བཞི་སོ་སོར་མ་ཕྱེ་བ་དང༌། ཕྱེ་བ་གཉིས་ལས། དང་པོ་བདེན་བཞི་སོ་སོར་མ་ཕྱེ་བ་ནི། རྩ་བ། གཟུགས་སོགས་མི་གནས་དེ་དག་ནི།།དེ་ཡི་ངོ་བོ་རང་བཞིན་མེད།། ༢༩དེ་དག་གཅིག་གི་རང་བཞིན་གཅིག།དེ་མི་རྟག་སོགས་པར་མི་གནས།།དེ་རྣམས་དེ་ཡི་ངོ་བོས་སྟོང༌།།དེ་དག་གཅིག་གི་རང་བཞིན་གཅིག། ༣༠ ཆོས་རྣམས་མི་འཛིན་གང་ཡིན་དང༌།།དེ་དག་མཚན་མར་མི་མཐོང་ཕྱིར།།ཤེས་རབ་ཀྱིས་ནི་ཡོངས་རྟོགས་པ།།ཐམས་ཅད་དམིགས་སུ་མེད་པར་རོ།། ༣༡ རྩ་བའི་སྦྱོར་ཊཱིཀ ཚིག་རྐང་སྔ་མ་གཉིས་ཀྱིས་དམིགས་པ། དེ་ནས་གཅིག་གིས་རྣམ་པ། ཕྱེ་བ་ལ། སྡུག་བདེན་གྱི་དབང་དུ་བྱས་པའི་དམིགས་རྣམ་དང༌། བདེན་པ་གཞན་གསུམ་གྱི་དབང་དུ་བྱས་པའི་དམིགས་རྣམ་མོ། །དང་པོ་ལ། རྐང་པ་བཞི་པ་དང་ལྔ་པས་དམིགས་པ་དང༌། དྲུག་པས་རྣམ་པ་བསྟན་ལ། གཉིས་པ་ ( བདེན་པ་གཞན་གསུམ་གྱི་དབང་དུ་བྱས་པའི་དམིགས་རྣམ་ ) ནི། དེ་མི་རྟག་སོགས། ཤེས་པའི་སོགས་ཁོང་ནས་བསྟན་པར་བཞེད་ལ། བདུན་པ་དང་བརྒྱད་པས་འབྲིང་གི་དམིགས་པ་དང་རྣམ་པ། དགུ་པ་དང་བཅུ་པས་ཆེན་པོའི་དམིགས་པ་དང་རྣམ་པ་བསྟན། དེ་ལྟར་རྩེ་མོར་གྱུར་པ་ནི། །ཆུང་དང་འབྲིང་དང་ཆེན་པོ་ཡིན། །ཞེས་སྦྱར་བས་མཇུག་བསྡུས་སོ། །ཞེས་བྱ་བའི་ཚུལ་གྱིས་འཆད་པར་མཛད་ལ། སློབ་དཔོན་གྱི་བཞེད་པ་ནི། རྩ་བ། གཟུགས་སོགས་མི་གནས་དེ་དག་ནི།།དེ་ཡི་ངོ་བོ་རང་བཞིན་མེད།། ༢༩དེ་དག་གཅིག་གི་རང་བཞིན་གཅིག།དེ་མི་རྟག་སོགས་པར་མི་གནས།།དེ་རྣམས་དེ་ཡི་ངོ་བོས་སྟོང༌།།དེ་དག་གཅིག་གི་རང་བཞིན་གཅིག། ༣༠ ཆོས་རྣམས་མི་འཛིན་གང་ཡིན་དང༌།།དེ་དག་མཚན་མར་མི་མཐོང་ཕྱིར།།ཤེས་རབ་ཀྱིས་ནི་ཡོངས་རྟོགས་པ།།ཐམས་ཅད་དམིགས་སུ་མེད་པར་རོ།། ༣༡རྩ་བའི་སྦྱོར་ཊཱིཀ གཟུགས་སོགས་དེའི་ངོ་བོར་རང་བཞིན་མེད་པས་བདེན་པར་མི་གནས་པའི་གཟུགས་སོགས་དེ་དག་ནི་ཆོས་ཅན།

རྩེ་མོ་ཆུང་ངུའི་དམིགས་པ་ཡིན་ཏེ། རྟགས་སྔར་བཞིན། གཟུགས་སོགས་དེ་དག་དང་སྟོང་ཉིད་བདེན་མེད་དུ་གཅིག་པ་ཉིད་ཀྱིས་རང་བཞིན་གཅིག་ཡིན་པས་རྩེ་མོ་ཆུང་ངུས་གཟུགས་སོགས་དེ་མི་རྟག་པ་དང༌། སོགས་ཁོང་ནས་རྟག་པར་མི་གནས་པར་རྟོགས་པའི་འཛིན་སྟངས་ཆོས་ཅན། དེའི་རྣམ་པ་ཡིན་ཏེ། རྟགས་སྔར་བཞིན། སྟོང་ཉིད་དང་མི་རྟག་སོགས་དེ་རྣམས་དེའི་ངོ་བོས་སྟོང་པའི་ཕྱིར་ཕན་ཚུན་རང་བཞིན་གཅིག་ཡིན་པས་བདག་ཉིད་གཅིག་ཡིན་པ་དེ་དག་ཆོས་ཅན། རྩེ་མོ་འབྲིང་གི་དམིགས་པ་སོགས་སྔར་བཞིན། རྩེ་མོ་འབྲིང་པོས་གཟུགས་སོགས་ཀྱི་ཆོས་རྣམས་ལ་ང་ཡིར་མི་འཛིན་པའི་འཛིན་སྟངས་གང་ཡིན་པ་དེ། དེའི་རྣམ་པ་སོགས་སྔར་བཞིན། སྔོན་པོ་ལ་སོགས་པའི་མཚན་མར་མི་མཐོང་བའི་གཟུགས་སོགས་དེ་དག །རྩེ་མོ་ཆེན་པོའི་དམིགས་པ་སོགས་སྔར་བཞིན། རྩེ་མོ་ཆེན་པོའི་ཤེས་རབ་ཀྱིས་ནི་ཆོས་ཐམས་ཅད་དམིགས་སུ་མེད་པར་ཡོངས་སུ་རྟོག་པའི་འཛིན་སྟངས་དེ། དེའི་རྣམ་པ་སོགས་སྔར་བཞིན། གཉིས་པ་འགྲེལ་པ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། ཆུང་ངུའི་དམིགས་པ་ནི། གཟུགས་ལ་སོགས་པ་ནི་གཟུགས་ལ་སོགས་པ་རང་གི་ངོ་བོ་དང་བྲལ་བའི་ངོ་བོ་ཉིད་ཡིན་པས། རང་གི་ངོ་བོ་སྟོང་པ་ཉིད་ཀྱིས་གཟུཌ་ལ་སོགས་པ་ལ་མི་གནས་པ་ཞེས་བྱ་བ་ཡིན་ནོ། །རྣམ་པ་ནི་དོན་དམ་པར་གཟུགས་ལ་སོགས་པའི་ཆོས་ཐམས་ཅད་དང༌། སྟོང་པ་ཉིད་དག་ཕན་ཚུན་ངོ་བོ་གཅིག་ཡིན་པས། སྟོང་ཉིད་ལ་མི་རྟག་པ་ལ་སོགས་པ་མེད་པ་ཉིད་ཀྱིས་གཟུགས་ལ་སོགས་པ་དེ་དག་ལ་རྟག་པ་དང་མི་རྟག་པ་ལ་སོགས་པ་ཉིད་དུ་མི་གནས་པ་ཞེས་བྱ་བ་ཡིན་ནོ།།འབྲིང་གི་དམིགས་པ་ནི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་མི་རྟག་པ་ལ་སོགས་པ་དང༌། སྟོང་པ་ཉིད་རྣམས་ནི་རང་གི་ངོ་བོ་ཉིད་མེད་པ་ཡིན་པས། མི་རྟག་པ་ཉིད་ལ་སོགས་པ་དང་སྟོང་པ་ཉིད་དག་ཕན་ཚུན་བདག་ཉིད་གཅིག་པ་ཞེས་བྱ་བ་ཡིན་ནོ། །རྣམ་པ་ནི། ངོ་བོ་ཉིད་བཀག་པས་གཟུགས་ལ་སོགས་པ་ལ་རང་གིར་མི་བྱེད་པ་ཞེས་བྱ་བ་གང་ཡིན་པ་དེ་ཡིན་ནོ།།ཆེན་པོའི་དམིགས་པ་ནི་ངོ་བོ་ཉིད་མེད་པ་ཉིད་ཀྱིས་གཟུགས་ལ་སོགས་པ་དེ་དག་ལ་སྔོན་པོ་ལ་སོགས་པའི་མཚན་མར་མི་མཐོང་བ་ཞེས་བྱ་བ་ཡིན་ནོ།

།རྣམ་པ་ནི་ཤེས་རབ་ཀྱིས་ཡང་དག་པར་ཆོས་རབ་ཏུ་རྣམ་པར་འབྱེད་པས་དངོས་པོ་ཐམས་ཅད་མི་དམིགས་པར་ངེས་པར་རྟོགས་པ་ཞེས་བྱ་བ་ཡིན་ནོ།།འགྲེལ་པའི་སྦྱོར་ཊཱིཀ དོན་དམ་པར་མི་གནས་པ་ཞེས་བྱ་བའི་གཟུགས་ལ་སོགས་པ་ཆོས་ཅན། རྩེ་མོ་ཆུང་ངུའི་དམིགས་པ་ཡིན་ཏེ། རྟགས་སྔར་བཞིན། དེ་ལ་དོན་དམ་དུ་མི་གནས་ཏེ། དེ་རང་རང་གི་ངོ་བོས་སྟོང་པ་ཉིད་ཀྱིས་སོ། །ཅི་སྟེ་གཟུགས་ལ་སོགས་པ་རྣམས་ནི་ཆོས་ཅན། རང་རང་གི་ངོ་བོས་སྟོང་སྟེ། རང་གི་ངོ་བོ་བདེན་པ་བ་དང་བྲལ་བའི་ངོ་བོ་ཉིད་ཡིན་པས་སོ། །རྩེ་མོ་ཆུང་ངུས་གཟུགས་ལ་སོགས་པ་དེ་དག་ལ་རྟག་པ་དང་མི་རྟག་པ་དང་ལ་སོགས་པས་བདག་དང་བདག་མེད་ཉིད་དུ་མི་གནས་པ་ཞེས་བྱ་བའི་འཛིན་སྟངས་ཆོས་ཅན། རྩེ་མོ་ཆུང་ངུའི་རྣམ་པ་སོགས་སྔར་བཞིན། དེ་སྒྲུབ་པ་ནི། རྩེ་མོ་ཆུང་ངུ་ཆོས་ཅན། གཟུགས་སོགས་ལ་རྟག་མི་རྟག་སོགས་སུ་མི་གནས་ཏེ། གཟུགས་སོགས་ཀྱི་གནས་ལུགས་སྟོང་པ་ཉིད་ལ་རྟག་པ་དང་མི་རྟག་པ་ལ་སོགས་པ་མེད་པ་ཉིད་ཀྱིས་སོ།། ཁྱབ་སྟེ། དོན་དམ་པར་གཟུགས་ལ་སོགས་པའི་ཆོས་ཅན་ཐམས་ཅད་དང་དེའི་གནས་ལུགས་སྟོང་པ་ཉིད་དག་ཕན་ཚུན་ངོ་བོ་གཅིག་ཡིན་པས་སོ། །དོན་དམ་པར་ཕན་ཚུན་བདག་ཉིད་གཅིག་པ་ཞེས་བྱ་བའི་མི་རྟག་པ་ཉིད་ལ་སོགས་པ་ཆོས་ཅན་དང་ཆོས་ཉིད་སྟོང་པ་ཉིད་དག་ཆོས་ཅན། རྩེ་མོ་འབྲིང་གི་དམིགས་པ་སོགས་སྔར་བཞིན། དེ་སྒྲུབ་པ་ནི། དོན་དམ་དུ་ཆོས་ཆོས་ཉིད་ཕན་ཚུན་བདག་ཉིད་གཅིག་ཡིན་ཏེ། ཆོས་ཅན་མི་རྟག་པ་ལ་སོགས་པ་དང་ཆོས་ཉིད་སྟོང་པ་ཉིད་རྣམས་ནི་དོན་དམ་དུ་རང་གི་ངོ་བོ་ཉིད་མེད་པ་ཉིད་ཡིན་པའི་ཕྱིར་ཏེ། ཆོས་དང་ཆོས་ཉིད་ཐམས་ཅད་དོན་དམ་དུ་ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པ་ཉིད་ཀྱིས་སོ། །རྩེ་མོ་འབྲིང་པོས་གཟུགས་ལ་སོགས་པ་ལ་རང་གིར་མི་བྱེད་པ་ཞེས་བྱ་བར་རྟོགས་པའི་འཛིན་སྟངས་གང་ཡིན་པ་དེ་ཆོས་ཅན། འབྲིང་གི་རྣམ་པ་སོགས་སྔར་བཞིན། རྩེ་མོ་འབྲིང་པོ་ཆོས་ཅན།

གཟུགས་སོགས་ལ་རང་གིར་མི་བྱེད་དེ། དོན་དམ་པར་ངོ་བོ་ཉིད་བཀག་པས་སོ། །སྔོན་པོ་ལ་སོགས་པ་རྒྱུའི་མཚན་མར་མི་མཐོང་བ་ཞེས་བྱ་བའི་གཟུགས་ལ་སོགས་པ་དེ་དག་ཆོས་ཅན། རྩེ་མོ་ཆེན་པོའི་དམིགས་པ་ཡིན་ཏེ། རྟགས་སྔར་བཞིན། དེ་སྒྲུབ་པ་ནི། སྔོ་སོགས་ཀྱི་མཚན་མར་མི་མཐོང་སྟེ། དོན་དམ་དུ་ངོ་བོ་ཉིད་མེད་པ་ཉིད་ཀྱིས་སོ། །རྩེ་མོ་ཆེན་པོའི་ཤེས་རབ་ཀྱིས་ཡང་དག་པར་ཆོས་རབ་ཏུ་རྣམ་པར་འབྱེད་པས་ཕྱི་ནང་གི་དངོས་པོ་ཐམས་ཅད་བདེན་པར་མི་དམིགས་པར་ངེས་པར་རྟོག་པ་ཞེས་བྱ་བའི་འཛིན་སྟངས་ཆོས་ཅན། རྩེ་མོ་ཆེན་པོའི་རྣམ་པ་སོགས་སྔར་བཞིན། གཉིས་པ་ ( དོན་བསྡུ་བ་ ) ནི། འགྲེལ་པ། དེ་ལྟར་ན་དགེ་བའི་རྩ་བ་གཡོ་བའི་རྩེ་མོ་ཡིན་པའི་ཕྱིར། རྩེ་མོར་གྱུར་པ་དམིགས་པ་དང་རྣམ་པ་དང་ལྡན་པ་རྣམ་པ་གསུམ་མོ།།འགྲེལ་པའི་སྦྱོར་ཊཱིཀ དེ་ལྟར་ན་དམིགས་པ་དང་རྣམ་པ་དང་ཐེག་པ་གསུམ་གྱི་རྟོགས་རིས་ཀྱི་རྒྱུ་དང་ལྡན་པའི་སྦྱོར་ལམ་གཉིས་པ་ཆུང་འབྲིང་ཆེན་པོ་རྣམ་པ་གསུམ་ཆོས་ཅན། རྩེ་མོར་གྱུར་པ་ཞེས་བྱ་སྟེ། དགེ་བའི་རྩ་བ་གཡོ་བ་རྣམས་ཀྱི་རྩེ་མོ་ཡིན་པའི་ཕྱིར། གསུམ་པ་བཟོད་པའི་དམིགས་རྣམ་ལ། རྩ་བ། འགྲེལ་པ་གཉིས་ཀྱི། དང་པོ་ནི། རྩ་བ། གཟུགས་སོགས་ངོ་བོ་ཉིད་མེད་ཉིད།།དེ་མེད་པ་ཉིད་ངོ་བོ་ཉིད།།དེ་དག་སྐྱེ་མེད་ངེས་འབྱུང་མེད།།དག་དང་དེ་དག་མཚན་མ་མེད།། ༣༢ དེ་ཡི་མཚན་མར་མི་བརྟེན་པས།།མོས་མིན་འདུ་ཤེས་མེད་པ་ཡིན།།རྩ་བའི་སྦྱོར་ཊཱིཀ དོན་དམ་དུ་ངོ་བོ་ཉིད་མེད་པ་ཉིད་ཀྱི་གཟུགས་སོགས་ཆོས་ཅན། བཟོད་པ་ཆུང་ངུའི་དམིགས་པ་སོགས་སྔར་བཞིན། བཟོད་པ་ཆུང་ངུས་གཟུགས་སོགས་དེ་བདེན་པར་མེད་པ་ཉིད་ཀྱི་ངོ་བོ་ཉིད་དུ་རྟོགས་པའི་འཛིན་སྟངས་ཆོས་ཅན། དེའི་རྣམ་པ་སོགས་སྔར་བཞིན། དོན་དམ་པར་སྐྱེ་བ་མེད་ཅིང་ངེས་པར་འབྱུང་བ་མེད་པའི་གཟུགས་སོགས་དེ་དག་ཆོས་ཅན། འབྲིང་གི་དམིགས་པ་སོགས་སྔར་བཞིན། བཟོད་པ་འབྲིང་གིས་ལུས་དག་སོགས་སངས་རྒྱས་ཀྱི་སར་གློ་བུར་རྣམ་དག་གི་རྒྱུར་རྟོགས་པའི་འཛིན་སྟངས་ཆོས་ཅན།

དེའི་རྣམ་པ་སོགས་སྔར་བཞིན། མཚན་མ་མེད་པའི་གཟུགས་སོགས་དེ་དག་ཆོས་ཅན། 

བཟོད་ཆེན་གྱི་དམིགས་པ་སོགས་སྔར་བཞིན། བཟོད་ཆེན་གྱིས་གཟུགས་སོགས་དེའི་མཚན་མར་མི་རྟེན་པས་མོས་པ་ཡིད་བྱེད་ཀྱིས་མོས་བྱ་མ་ཡིན་ཞིང་དེ་ཁོ་ན་ཉིད་ཡིད་བྱེད་ཀྱིས་འདུ་ཤེས་པར་བྱར་མེད་པར་རྟོགས་པའི་འཛིན་སྟངས་ཆོས་ཅན། བཟོད་ཆེན་གྱི་རྣམ་པ་སོགས་སྔར་བཞིན། གཉིས་པ་འགྲེལ་པ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། ཆུང་ངུའི་དམིགས་པ་ནི་མཚན་ཉིད་ཀྱི་ངོ་བོ་ཉིད་དང༌། ངོ་བོ་ཉིད་ཀྱི་མཚན་ཉིད་དག་སྟོང་པ་ཉིད་དུ་གཅིག་པ་ཉིད་ཀྱིས་གཟུགས་ལ་སོགས་པའི་ངོ་བོ་ཉིད་མེད་པ་ཉིད་ཅེས་བྱ་བ་ཡིན་ནོ། །རྣམ་པ་ནི་སྐྱེ་བོ་དམིགས་པ་ཅན་གྱི་ངོར་གཟུགས་ལ་སོགས་པ་དངོས་པོ་མེད་པ་ཉིད་ངོ་བོ་ཉིད་དོ་ཞེས་བྱ་བ་ཡིན་ནོ། །འབྲིང་གི་དམིགས་པ་ནི་རང་བཞིན་གྱིས་མ་སྐྱེས་པ་ཉིད་ཀྱིས་གཟུགས་ལ་སོགས་པ་ལ་སྐྱེ་བ་ཡང་མེད་མྱ་ངན་ལས་འདས་པ་ཡང་མེད་ཅེས་བྱ་བ་ཡིན་ནོ། །རྣམ་པ་ནི་ཆོས་ཐམས་ཅད་ཀྱི་རང་གི་ངོ་བོ་རྟོགས་པ་ཁོ་ནས་ལུས་ལ་སོགས་པ་རྣམ་པ་ཐམས་ཅད་དུ་རྣམ་པར་དག་པ་ཞེས་བྱ་བ་ཡིན་ནོ། །ཆེན་པོའི་དམིགས་པ་ནི་རང་དང་སྤྱིའི་མཚན་ཉིད་མི་འཐད་པས་ཆོས་ཐམས་ཅད་མཚན་མ་མེད་པ་ཉིད་དོ། །ཞེས་བྱ་བ་ཡིན་ནོ། །རྣམ་པ་ནི་རང་བཞིན་ཁོ་ནས་གཟུགས་ལ་སོགས་པའི་མཚན་མ་རྣམས་ཀྱི་རྟེན་དང་བྲལ་བ་ཉིད་ཀྱིས་མོས་པ་ཡིད་ལ་བྱེད་པས་མི་མོས་ཤིང་དེ་ཁོ་ན་ཉིད་ཡིད་ལ་བྱེད་པས་ཡོངས་སུ་ཤེས་པ་མེད་པ་ཞེས་བྱ་བ་ཡིན་ཏེ། འགྲེལ་པའི་སྦྱོར་ཊཱིཀ དོན་དམ་པར་ངོ་བོ་ཉིད་མེད་པ་ཉིད་ཅེས་བྱ་བའི་གཟུགས་ལ་སོགས་པ་ནི་ཆོས་ཅན། བཟོད་པ་ཆུང་ངུའི་དམིགས་པ་སོགས་སྔར་བཞིན། དེ་སྒྲུབ་པ་ནི། གཟུགས་སོགས་ལ་དོན་དམ་པར་ངོ་བོ་ཉིད་མེད་དེ། མཚན་ཉིད་ཀྱི་ངོ་བོ་ཉིད་མཚོན་བྱ་དང༌། ངོ་བོ་ཉིད་ཀྱི་མཚན་ཉིད་མཚོན་བྱེད་དག་དོན་དམ་པར་སྟོང་པ་ཉིད་དུ་རོ་གཅིག་པ་ཉིད་ཀྱིས་སོ། །བཟོད་པ་ཆུང་ངུས་གཟུགས་ལ་སོགས་པ་དོན་དམ་དུ་དངོས་པོར་མེད་པ་ཉིད་སྐྱེ་བོ་དམིགས་པ་ཅན་གྱི་ངོར་བདེན་པའི་ངོ་བོ་ཉིད་མེད་དོ་ཞེས་བྱ་བར་རྟོགས་པའི་འཛིན་སྟངས་ཆོས་ཅན།

དེའི་རྣམ་པ་སོགས་སྔར་བཞིན། དོན་དམ་པར་ལས་ཉོན་གྱིས་སྐྱེ་བ་ཡང་མེད་ཀུན་རྫོབ་ཏུ་རང་བཞིན་གྱིས་འགག་པ་མྱ་ངན་ལས་འདས་པ་ཡང་མེད་ཅེས་བྱ་བའི་གཟུགས་ལ་སོགས་པ་ཆོས་ཅན། བཟོད་པ་འབྲིང་གི་དམིགས་པ་སོགས་སྔར་བཞིན། དེ་སྒྲུབ་པ་ནི། གཟུགས་སོགས་ལ་དོན་དམ་དུ་སྐྱེ་འགག་མེད་དེ། གཟུགས་སོགས་རང་བཞིན་གྱིས་མ་སྐྱེས་པ་ཉིད་ཀྱིས་སོ། །བཟོད་པ་འབྲིང་པོས་འཁོར་འདས་ཀྱི་ཆོས་ཐམས་ཅད་ཀྱི་རང་གི་ངོ་བོ་བདེན་མེད་དུ་རྟོགས་པ་ཁོ་ནས་ལུས་དང་ངག་ལ་སོགས་པ་སངས་རྒྱས་ཀྱི་སར་རྣམ་པ་ཐམས་ཅད་དུ་སྒྲིབ་པས་རྣམ་པར་དག་པ་ཞེས་བྱ་བའི་རྒྱུར་རྟོགས་པའི་ཡེ་ཤེས་ཀྱི་འཛིན་སྟངས་ཆོས་ཅན། བཟོད་པ་འབྲིང་གི་རྣམ་པ་སོགས་སྔར་བཞིན། དོན་དམ་པར་མཚན་མ་མེད་པ་ཉིད་དོ་ཞེས་བྱ་བའི་ཆོས་ཐམས་ཅད་ཆོས་ཅན། བཟོད་པ་ཆེན་པོའི་དམིགས་པ་སོགས་སྔར་བཞིན། དེ་སྒྲུབ་པ་ནི། དོན་དམ་དུ་ཆོས་ཐམས་ཅད་ལ་མཚན་མ་མེད་དེ། དོན་དམ་དུ་ཆོས་ཐམས་ཅད་ལ་རང་གི་མཚན་ཉིད་གཟུགས་རུང་སོགས་དང་སྤྱིའི་མཚན་ཉིད་སྐྱེ་འཇིག་སོགས་མི་འཐད་པས་སོ། །བཟོད་པ་ཆེན་པོས་གཟུགས་སོགས་མོས་པ་ཡིད་ལ་བྱེད་པས་དོན་སྤྱིའི་ཚུལ་དུ་མི་མོས་ཤིང་དེ་ཁོ་ན་ཉིད་ཡིད་ལ་བྱེད་པས་མངོན་སུམ་དུ་ཡོངས་སུ་ཤེས་པ་མེད་པ་ཞེས་བྱ་བར་རྟོགས་པའི་འཛིན་སྟངས་ཆོས་ཅན། བཟོད་པ་ཆེན་པོའི་རྣམ་པ་སོགས་སྔར་བཞིན། དེ་སྒྲུབ་པ་ནི། བཟོད་པ་ཆེན་པོ་ཆོས་ཅན། ཡིད་བྱེད་གཉིས་ཀྱིས་དེ་ལྟར་དུ་མོས་པ་དང་ཤེས་པ་མེད་དེ། རང་བཞིན་གྱིས་སྟོང་པ་ཁོ་ནས་གཟུགས་ལ་སོགས་པའི་མཚན་མ་རྣམས་ཀྱི་རྟེན་དང་བྲལ་བ་ཉིད་ཀྱིས་སོ།།གཉིས་པ་ ( དོན་བསྡུ་བ་ ) ནི། འགྲེལ་པ། དེ་ལྟར་ན་ངན་འགྲོ་མེད་པས་ཆོས་ཆེན་པོ་ལ་བཟོད་པའི་ཕྱིར། བཟོད་པར་གྱུར་པ་དམིགས་པ་དང་རྣམ་པ་དང་ལྡན་པ་རྣམ་པ་གསུམ་མོ།།འགྲེལ་པའི་སྦྱོར་ཊཱིཀ དེ་ལྟར་ན་དམིགས་པ་དང་རྣམ་པ་དང་རྒྱུ་བྱེད་ཚུལ་དང་ལྡན་པའི་སྦྱོར་ལམ་གསུམ་པ་ཆུང་འབྲིང་ཆེན་པོ་རྣམ་པ་གསུམ་ཆོས་ཅན།

བཟོད་པར་གྱུར་པ་ཞེས་བྱ་སྟེ། ལས་ཉོན་གྱི་དབང་གིས་ངན་འགྲོར་སྐྱེ་བ་མེད་པས་ཆོས་ཆེན་པོ་སྟོང་ཉིད་ལ་མི་སྐྲག་པར་བཟོད་པའི་ཕྱིར། བཞི་པ་ཆོས་མཆོག་གི་དམིགས་རྣམ་ལ། རྩ། འགྲེལ་གཉིས་ལས། དང་པོ་ལ་གཉིས། དངོས་དང༌། ཐུན་མོང་གི་བསྡུ་བའོ། །དང་པོ་ནི།རྩ་བ། ཏིང་འཛིན་དེ་ཡི་བྱེད་པ་ཉིད།།ལུང་སྟོན་པ་དང་རློམ་པ་ཟད།། ༣༣ གསུམ་པོ་ཕན་ཚུན་ངོ་བོ་གཅིག།ཏིང་འཛིན་རྣམ་པར་མི་རྟོག་པ།།རྩ་བའི་སྦྱོར་ཊཱིཀ བསྒོམ་བྱ་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་རྣམས་ཆོས་ཅན། ཆོས་མཆོག་ཆུང་ངུའི་དམིགས་པ་སོགས་སྔར་བཞིན། ཆོས་མཆོག་ཆུང་ངུས་དམིགས་ཡུལ་ཏིང་ངེ་འཛིན་དེའི་བྱེད་པ་འཇིག་རྟེན་ཐམས་ཅད་དུ་ལྷུན་གྲུབ་ཏུ་འཇུག་པ་ཉིད་དུ་རྟོགས་པའི་འཛིན་སྟངས་ཆོས་ཅན། དེའི་རྣམ་པ་སོགས་སྔར་བཞིན། སངས་རྒྱས་ཀྱིས་ལུང་སྟོན་པའི་རྒྱུར་གྱུར་པའི་སྦྱོར་ལམ་ཆོས་མཆོག་གི་ཏིང་ངེ་འཛིན་ཆོས་ཅན། ཆོས་མཆོག་འབྲིང་པོའི་དམིགས་པ་སོགས་སྔར་བཞིན། ཆོས་མཆོག་འབྲིང་པོས་ཏིང་ངེ་འཛིན་ལ་མཉམ་པར་གཞག་པའི་ཚེ་བདག་ནི་མཉམ་པར་གཞག་པའོ་སྙམ་པ་ལ་སོགས་པའི་རློམ་པ་ཟད་པར་རྟོགས་པའི་འཛིན་སྟངས་ཆོས་ཅན། དེའི་རྣམ་པ་སོགས་སྔར་བཞིན། སྒོམ་དང་སྒོམ་པ་པོ་དང་བསྒོམ་བྱ་གསུམ་པོ་ཕན་ཚུན་ངོ་བོ་གཅིག་པ་ཆོས་ཅན། ཆོས་མཆོག་ཆེན་པོའི་དམིགས་པ་སོགས་སྔར་བཞིན། ཆོས་མཆོག་ཆེན་པོས་ཏིང་ངེ་འཛིན་ལ་འཁོར་གསུམ་དུ་རྣམ་པར་མི་རྟོག་པའི་འཛིན་སྟངས་ཆོས་ཅན། དེའི་རྣམ་པ་སོགས་སྔར་བཞིན། གཉིས་པ་ ( ཐུན་མོང་གི་བསྡུ་བ་ ) ནི། རྩ་བ། དེ་ལྟར་ངེས་འབྱེད་ཆ་མཐུན་ནི།།ཆུང་དང་འབྲིང་དང་ཆེན་པོ་ཡིན།། ༣༤ རྩ་བའི་སྦྱོར་ཊཱིཀ བཤད་པ་དེ་ལྟར་ན་ཐེག་པ་ཆེན་པོའི་ངེས་འབྱེད་ཆ་མཐུན་དྲོད་རྩེ་བཟོད་མཆོག་བཞི་ནི་ཆོས་ཅན། ནང་སེལ་དུ་དབྱེ་ན་གསུམ་གསུམ་ཡིན་ཏེ། སོ་སོར་ཆུང་ངུ་དང་འབྲིང་དང་ཆེན་པོ་གསུམ་གསུམ་ཡིན་པས་སོ། །འདིར་ཐུན་མོང་དུ་བསྡུས་པ་འདི་ཉིད་སོ་སོའི་གསལ་བྱེད་དུ་སྦྱར་བར་བྱ་བ་ཡིན་པས་རེ་རེའི་གཤམ་དུའང༌།

དེ་ལྟར་དྲོ་བར་གྱུར་པ་ནི། །ཆུང་དང་འབྲིང་དང་ཆེན་པོ་ཡིན། །ཞེས་དང༌། དེ་བཞིན་དུ། དེ་ལྟར་རྩེ་མོར་གྱུར་པ་ནི། །དེ་ལྟར་བཟོད་པར་གྱུར་པ་ནི། །དེ་ལྟར་འཇིག་རྟེན་ཆོས་མཆོག་ནི། །ཆུང་དང་འབྲིང་དང་ཆེན་པོ་ཡིན། །ཞེས་སྦྱར་དགོས་ཏེ། འགྲེལ་པར་བཞི་ཀའི་ཞབས་སུ་འབྱུང་བས་སོ།།གཉིས་པ་འགྲེལ་པ་ལ། བཤད། བསྡུ་གཉིས་ལས། དང་པོ་ནི། འགྲེལ་པ། ཆུང་ངུའི་དམིགས་པ་ནི། ཆོས་ཐམས་ཅད་སྐྱེ་བ་མེད་པ་དང་དཔའ་བར་འགྲོ་བ་ལ་སོགས་པའི་ཏིང་འཛིན་བསྒོམ་པར་བྱའོ་ཞེས་བྱ་བ་ཡིན་ནོ། །རྣམ་པ་ནི་རང་གི་སྨོན་ལམ་དང་བསོད་ནམས་དང་ཡེ་ཤེས་དང་ཆོས་ཀྱི་དབྱིངས་ཀྱི་སྟོབས་ཀྱིས་ལྷུན་གྱིས་གྲུབ་པར་འཇིག་རྟེན་གྱི་ཁམས་ཐམས་ཅད་དུ་སྐལ་པ་ཇི་ལྟ་བ་བཞིན་དུ་ཏིང་ངེ་འཛིན་གྱི་བྱེད་པ་འཇུག་པ་ཞེས་བྱ་བ་ཡིན་ནོ། །འབྲིང་གི་དམིགས་པ་ནི་ཡང་དག་པར་ཞུགས་པའི་ཏིང་ངེ་འཛིན་དང་ལྡན་པའི་རྣལ་འབྱོར་པ་ལ་སངས་རྒྱས་རྣམས་ལུང་སྟོན་པར་མཛད་པ་འདི་ནི་ཆོས་ཉིད་དོ་ཞེས་བྱ་བ་ཡིན་ནོ། །རྣམ་པ་ནི་རྣམ་པར་རྟོག་པ་ཐམས་ཅད་མི་འཐད་པས་བྱང་ཆུབ་སེམས་དཔའ་ཏིང་ངེ་འཛིན་གྱི་རང་གི་ངོ་བོ་རྟོགས་པ་ལ་བདག་ནི་མཉམ་པར་གཞག་པའོ་སྙམ་པ་ལ་སོགས་པའི་ཤེས་པ་མི་འབྱུང་བ་ཞེས་བྱ་བ་ཡིན་ནོ། །ཆེན་པོའི་དམིགས་པ་ནི་ཆོས་ཉིད་ཀྱིས་ཏིང་ངེ་འཛིན་དང༌། བྱང་ཆུབ་སེམས་དཔའ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང་དོན་གསུམ་ཕན་ཚུན་ངོ་བོ་གཅིག་པའོ་ཞེས་བྱ་བ་ཡིན་ནོ། །རྣམ་པ་ནི་ཆོས་ཐམས་ཅད་ཡོད་པ་མ་ཡིན་པ་ཉིད་ཀྱིས་ཏིང་ངེ་འཛིན་དུ་རྣམ་པར་མི་རྟོག་པ་ནི་ཐབས་དམ་པའོ་ཞེས་བྱ་བ་ཡིན་ཏེ། འགྲེལ་པའི་སྦྱོར་ཊཱིཀ བསྒོམ་པར་བྱ་རྒྱུའི་ཆོས་ཐམས་ཅད་སྐྱེ་བ་མེད་པར་རྟོགས་པའི་ཏིང་ངེ་འཛིན་དང་དཔའ་བར་འགྲོ་བའི་ཏིང་ངེ་འཛིན་དང་རིན་ཆེན་ཕྱག་རྒྱའི་ཏིང་ངེ་འཛིན་ཞེས་བྱ་བ་ལ་སོགས་པ་ཆོས་མཆོག་གི་ངོ་བོར་གྱུར་པའི་ཏིང་ངེ་འཛིན་རྣམས་ཆོས་ཅན། ཆོས་མཆོག་ཆུང་ངུའི་དམིགས་པ་སོགས་སྔར་བཞིན།

ཆོས་མཆོག་ཆུང་ངུ་ལ་གནས་པའི་བྱང་སེམས་རང་གི་སྔོན་གྱི་སྨོན་ལམ་དང་བསོད་ནམས་དང་ཡེ་ཤེས་དང་ཆོས་ཀྱི་དབྱིངས་ཀྱི་བྱེད་ལས་ཀྱི་སྟོབས་ཀྱིས་ཆོས་མཆོག་ཆུང་ངུས་འཇིག་རྟེན་གྱི་ཁམས་ཐམས་ཅད་དུ་གདུལ་བྱའི་སྐལ་བ་ཇི་ལྟ་བ་བཞིན་དུ་ཏིང་ངེ་འཛིན་གྱི་བྱེད་པ་འབད་རྩོལ་མེད་པར་ལྷུན་གྱིས་གྲུབ་པར་འཇུག་པར་རྟོགས་པ་ཞེས་བྱ་བའི་འཛིན་སྟངས་ཆོས་ཅན། ཆོས་མཆོག་ཆུང་ངུའི་རྣམ་པ་ཡིན་ཏེ་སོགས་སྔར་བཞིན། གནས་ལུགས་ལ་ཡང་དག་པར་ཞུགས་པའི་ཏིང་ངེ་འཛིན་ཆོས་མཆོག་འབྲིང་པོ་དང་ལྡན་པའི་རྣལ་འབྱོར་པ་རྣམས་ལ་ཆོས་ཉིད་ཀྱི་སྟོབས་ཀྱིས་སངས་རྒྱས་རྣམས་ཀྱིས་ལུང་སྟོན་པར་མཛད་དོ་ཞེས་བྱ་བ་འདི་ནི་ཆོས་ཅན། ཆོས་མཆོག་འབྲིང་གི་དམིགས་པ་ཡིན་ཏེ་སོགས་སྔར་བཞིན། དེ་ལ་སངས་རྒྱས་ཀྱིས་བྱང་ཆུབ་ཏུ་ལུང་སྟོན་པ་ནི་གཉིས་ཏེ། དངོས་སུ་དང༌། ལྐོག་ཏུའོ། །འདིར་ནི་ལྐོག་ཏུ་ལུང་སྟོན་པ་ཡིན་གྱི། དངོས་སུ་ནི་དག་པས་ཐོབ་ནས་ལུང་སྟོན་པར་མཛད་དོ། །དེའང་མིང་དང་འཁོར་དང་མཚན་མ་ལ་སོགས་པའི་སྒོ་ནས་དུས་ངེས་པ་ཅན་དུ་ལུང་སྟོན་པ་ནི་མངོན་སུམ་དུ་ལུང་སྟོན་པ་ཞེས་བྱ་ལ། དེ་ལྟར་ངེས་པ་མེད་པས་ལུང་སྟོན་པ་ནི་ལྐོག་ཏུ་ལུང་སྟོན་པ་ཞེས་བྱའོ། །ཆོས་མཆོག་འབྲིང་པོ་ལ་གནས་པའི་བྱང་ཆུབ་སེམས་དཔའ་དེས་བདག་ནི་ད་ལྟ་མཉམ་པར་གཞག་པའོ་སྙམ་པ་དང་ལ་སོགས་པས་འདས་པའི་དུས་སུ་གཞག་པར་གྱུར་ཏོ།།མ་འོངས་པ་ན་གཞག་པར་བྱའོ་སྙམ་པའི་ཤེས་པ་མི་འབྱུང་བ་ཞེས་བྱ་བར་རྟོགས་པའི་འཛིན་སྟངས་ཆོས་ཅན། ཆོས་མཆོག་འབྲིང་པོའི་རྣམ་པ་སོགས་སྔར་བཞིན། དེ་སྒྲུབ་པ་ནི། ཆོས་མཆོག་འབྲིང་པོ་ལ་གནས་པའི་བྱང་སེམས་ཆོས་ཅན། བདག་ནི་མཉམ་པར་གཞག་པའོ་སྙམ་པ་སོགས་མི་འབྱུང་སྟེ། གཟུང་འཛིན་གྱི་རྣམ་པར་རྟོག་པ་ཐམས་ཅད་མི་འཐད་པས་སོ། །དེར་ཐལ། ཁྱོད་ཀྱིས་ཆོས་མཆོག་འབྲིང་པོའི་ཏིང་ངེ་འཛིན་གྱི་རང་གི་ངོ་བོ་སྤྲོས་བྲལ་དུ་རྟོགས་པའི་ཕྱིར།

སྒོམ་ཏིང་ངེ་འཛིན་དང་སྒོམ་པ་པོ་བྱང་ཆུབ་སེམས་དཔའ་དང་བསྒོམ་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ་དོན་དེ་གསུམ་ཀ་ཕན་ཚུན་སྟོང་པ་ཉིད་དུ་ངོ་བོ་གཅིག་པ་ཞེས་བྱ་བ་ཆོས་ཅན། ཆོས་མཆོག་ཆེན་པོའི་དམིགས་པ་ཡིན་ཏེ་སོགས་སྔར་བཞིན། དེ་སྒྲུབ་པ་ནི། སྒོམ་དང་སྒོམ་པ་པོ་བསྒོམ་བྱ་གསུམ་ངོ་བོ་གཅིག་ཡིན་ཏེ། དེ་གསུམ་ཀ་ཆོས་ཉིད་ཀྱི་ངོ་བོ་ཡིན་པ་ཉིད་ཀྱིས་སོ། །ཆོས་མཆོག་ཆེན་པོས་ཏིང་ངེ་འཛིན་ལ་འཁོར་གསུམ་དུ་རྣམ་པར་མི་རྟོག་པ་ནི་མཐོང་ལམ་སྐྱེ་བའི་ཐབས་དམ་པའོ་ཞེས་བྱ་བར་རྟོགས་པའི་འཛིན་སྟངས་ཆོས་ཅན། དེའི་རྣམ་པ་སོགས་སྔར་བཞིན། དེ་སྒྲུབ་པ་ནི། དེ་མཐོང་ལམ་སྐྱེ་བའི་ཐབས་དམ་པ་ཡིན་ཏེ། རྣམ་པར་རྟོག་བྱ་ཏིང་ངེ་འཛིན་ལ་སོགས་པའི་ཆོས་ཐམས་ཅད་དོན་དམ་དུ་ཡོད་པ་མ་ཡིན་པ་ཉིད་ཀྱིས་སོ།།གཉིས་པ་ ( དོན་བསྡུ་བ་ ) ནི།འགྲེལ་པ། དེ་ལྟར་ན་འཇིག་རྟེན་པའི་ཆོས་ཐམས་ཅད་ཀྱི་མཆོག་ཡིན་པའི་ཕྱིར། ཆོས་ཀྱི་མཆོག་ཅེས་བྱ་བ་དམིགས་པ་དང་རྣམ་པ་དང་ལྡན་པ་རྣམ་པ་གསུམ་མོ།། འགྲེལ་པའི་སྦྱོར་ཊཱིཀ དེ་ལྟར་ན་དམིགས་པ་དང་རྣམ་པ་དང་རྒྱུ་བྱེད་ཚུལ་དང་ལྡན་པའི་སྦྱོར་ལམ་བཞི་པ་ཆུང་འབྲིང་ཆེན་པོ་རྣམ་པ་གསུམ་ནི་ཆོས་ཅན། ཆོས་ཀྱི་མཆོག་ཅེས་བྱ་བ་སྟེ། འཇིག་རྟེན་པའི་ཆོས་ཐམས་ཅད་ཀྱི་མཆོག་ཡིན་པའི་ཕྱིར། གསུམ་པ་བརྗོད་ཚུལ་ལ་རྩོད་པ་སྤང་བ་ལ་གཉིས། རྩོད་པ་དང༌། ལན་ནོ། །དང་པོ་ནི། བརྗོད་པར་བྱ་བ་ཡིན་ཡང་ཞེས་པའི་ཡང་གི་སྒྲས་རྩོད་པ་ཤུགས་ལ་བསྟན་པ་སྟེ། དེའང་ཡུལ་གང་ལ། གང་ཟག་གང་གིས། ཚུལ་ཇི་ལྟར་རྩོད་པ་གསུམ་གྱིས་ཤེས་པར་བྱའོ། །དང་པོ་ནི། དྲོད་ཆུང་ངུའི་དམིགས་པ་འཆད་པའི་སྐབས་སུ་དམིགས་པ་མི་རྟག་ལ་སོགས་པ་བདེན་པའི་རྟེན་ཅན་ཞེས་ཆོས་ཅན་བདེན་པ་བཞི་དངོས་སུ་བསྟན་ནས་དམིགས་རྣམ་ལྷག་མ་སྟོན་པའི་གཞུང་རྣམས་ཀྱི་སྐབས་སུ་བདེན་བཞི་དངོས་སུ་མ་བསྟན་པ་ལ་རྩོད། གང་ཟག་ནི། བརྗོད་ཚུལ་མི་འདྲ་བ་ཙམ་གྱིས་བརྗོད་དོན་མི་འདྲ་བ་བསྟན་པར་འདོད་པ་དང་དངོས་བསྟན་ཤུགས་བསྟན་གྱི་ཚུལ་ལ་བློ་ཞིབ་མོར་མི་འཇུག་པའི་གང་ཟག་གིས་རྩོད།

ཇི་ལྟར་རྩོད་པའི་ཚུལ་ནི། དྲོད་ཆུང་ངུའི་དམིགས་པ་སྟོན་བྱེད་ཀྱི་གཞུང་མ་གཏོགས་པ་དམིགས་རྣམ་ལྷག་མ་སྟོན་པའི་གཞུང་རྣམས་ལ་བརྟེན་ནས་བདེན་བཞི་མི་རྟོགས་པར་ཐལ། གཞུང་དེ་རྣམས་ཀྱིས་བདེན་བཞི་དངོས་སུ་མ་བསྟན་པའི་ཕྱིར། ཞེས་རྩོད་དོ།།གཉིས་པ་ལན་ལ་གསུམ། སྒྲ་གཉིས་བརྗོད་བྱ་ཐ་དད་མེད་པས་དང༌། དོན་གྱི་ཤུགས་ཀྱིས་ཆོས་ཅན་གོ་བའི་ལན། དོན་བསྡུ་བའོ། །དང་པོ་ནི། འགྲེལ་པ། དམིགས་པ་མི་རྟག་ལ་སོགས་པ། །བདེན་པའི་རྟེན་ཅན། །ཞེས་བྱ་བ་མ་གཏོགས་པར་དམིགས་པ་དང་རྣམ་པ་ཁྱད་པར་ཅན་གྱི་ཆོས་ཅན་དང་ཆོས་བརྗོད་པས་བརྗོད་པར་བྱ་བ་ཡིན་ཡང་དམིགས་པ་དང་རྣམ་པ་ཁྱད་པར་ཅན་གྱི་ཆོས་བརྗོད་པས་ཐམས་ཅད་དུ་བརྗོད་པ་ནི། ཁྱད་པར་གཞན་སྤོང་བ་དང་མི་སྤོང་བ་མ་གཏོགས་པར་འདི་དག་ལ་དོན་གྱི་ཁྱད་པར་ནི་འགའ་ཡང་མེད་དོ་ཞེས་ལུགས་ལས་འབྱུང་བའི་ཕྱིར་རོ།།འགྲེལ་པའི་སྦྱོར་ཊཱིཀ ཤེས་བྱ་ཆོས་ཅན། དམིགས་པ་མི་རྟག་ལ་སོགས་པ། །བདེན་པའི་རྟེན་ཅན། ཞེས་བྱ་བའི་གཞུང་མ་གཏོགས་པར། དམིགས་པ་ལྷག་མ་དང་རྣམ་པ་ལྷག་མ་ཁྱད་པར་ཅན་སྟོན་པའི་གཞུང་གིས་ཆོས་ཅན་བདེན་བཞི་དང་ཆོས་དམིགས་པ་དང་རྣམ་པ་རྣམས་རྟེན་དང་བརྟེན་པའི་ཚུལ་དུ་བརྗོད་པས་བརྗོད་པར་བྱ་བ་ཡིན་ཡང༌། ཁྱད་པར་ཅན་བདེན་པ་བཞི་པོ་རྣམས་ཀྱི་ཆོས་དམིགས་པ་དང་རྣམ་པ་འབའ་ཞིག་བརྗོད་པས་ཐམས་ཅད་དུ་བརྗོད་པ་ལ་ནི་ཆོས་ཅན་བདེན་བཞི་མི་རྟོགས་པའི་སྐྱོན་མེད་དེ། ཆོས་བརྗོད་པས་ཆོས་ཅན་རྟོགས་པར་འགྱུར་བའི་ཕྱིར་ཏེ། གཞི་གཅིག་གི་སྟེང་དུ་ཆོས་བརྗོད་ཀྱི་སྒྲ་དང་ཆོས་ཅན་བརྗོད་པའི་སྒྲ་འདི་དག་ལ་ཁྱད་པར་གཞན་སྤོང་བ་དང་མི་སྤོང་བའི་ཚུལ་གྱིས་བརྗོད་པ་ཙམ་མ་གཏོགས་པར་བརྗོད་བྱའི་དོན་ལ་མི་འདྲ་བའི་ཁྱད་པར་ནི་འགའ་ཡང་མེད་དོ་ཞེས་རིགས་པའི་གཞུང་ལུགས་ཚད་མའི་བསྟན་བཅོས་རྣམས་ལས་འབྱུང་བའི་ཕྱིར། ངག་དོན། དམིགས་རྣམ་ལྷག་མ་སྟོན་པའི་གཞུང་ཆོས་ཅན། ཁྱོད་ཀྱིས་བདེན་བཞི་དངོས་སུ་མ་བརྗོད་ན་ཁྱོད་ལས་བདེན་བཞི་མི་རྟོགས་པའི་སྐྱོན་མེད་དེ།

ཁྱོད་ཀྱིས་བདེན་བཞིའི་ཁྱད་ཆོས་དངོས་སུ་བརྗོད་པའི་ཤུགས་ཀྱིས་བདེན་བཞི་བརྗོད་པའི་ཕྱིར།གཉིས་པ་ ( དོན་གྱི་ཤུགས་ཀྱིས་ཆོས་ཅན་གོ་བའི་ལན་ ) ནི། འགྲེལ་པ། རྣམ་པ་གཅིག་ཏུ་ན་ཚིག་ལེའུར་བྱས་པ་བསྡེབ་པའི་ངོར་ཐ་དད་པར་བརྗོད་ཀྱང༌། མངོན་པར་ཞེན་པ་ལ་སོགས་པ་བཀག་པ་དང་ལྡན་པ་དག་དེ་ཁོ་ནར་སྒྲུབ་པ་དང་དགག་པ་དང་བྲལ་བར་འགྱུར་བའི་ཕྱིར། སྡུག་བསྔལ་ལ་སོགས་པའི་བདེན་པར་གཏོགས་པ་ཁོ་ན་དམིགས་པ་དང་རྣམ་པར་བྱ་བ་ཡིན་ཏེ། འགྲེལ་པའི་སྦྱོར་ཊཱིཀ ལན་འདེབས་ཚུལ་རྣམ་པ་གཅིག་ཏུ་ན། རྒྱན་གྱི་ཚིག་ལེའུར་བྱས་པ་སྡེབ་པའི་སྡེབ་སྦྱོར་གྱི་ངོར་དམིགས་རྣམ་ལྷག་མ་སྟོན་པའི་གཞུང་རྣམས་ཀྱིས་བདེན་བཞི་དངོས་སུ་བརྗོད་པའི་སྒྲ་ལས་ཐ་དད་པར་བདེན་བཞི་ཤུགས་ལ་བརྗོད་ཀྱང་དེ་ལས་བདེན་བཞི་མི་རྟོགས་པའི་སྐྱོན་མེད་དེ། སྡུག་བསྔལ་ལ་སོགས་པའི་བདེན་པ་བཞི་པོར་གཏོགས་པ་ཁོ་ན་སྦྱོར་ལམ་གྱི་དམིགས་པ་དང་རྣམ་པར་བྱ་བ་ཡིན་པའི་ཕྱིར་ཏེ། དྲོད་ཆུང་ངུའི་རྣམ་པ་འཆད་པ་ན། རྣམ་པ་མངོན་ཞེན་ལ་སོགས་པ་འགོག །ཅེས་མངོན་པར་ཞེན་པ་ལ་སོགས་པ་བཀག་པ་དང་ལྡན་པར་གསུངས་པའི་བདེན་བཞི་དེ་དག་དྲོད་འབྲིང་གི་དམིགས་པ་འཆད་པ་ན། གཟུགས་སོགས་འདུ་འགོད་བྲལ། ཞེས་གསུངས་པའི་དོན་ནི། དེ་ཁོ་ནར་སྒྲུབ་པ་དང་དགག་པ་དང་བྲལ་བའི་བདེན་བཞི་ཞེས་པར་འགྱུར་བའི་ཕྱིར། གསུམ་པ་

( དོན་བསྡུ་བ་ ) ནི། འགྲེལ་པ། འོག་མ་དག་ལ་ཡང་དེ་བཞིན་དུ་ཤེས་པར་བྱའོ།།འགྲེལ་པའི་སྦྱོར་ཊཱིཀ རིགས་པ་འདིས་ནི། འོག་མ་དྲོད་འབྲིང་གི་རྣམ་པ་དང་ཆེན་པོའི་དམིགས་རྣམ་དག་ལ་ཡང་སྔ་མ་དེ་བཞིན་དུ་ཤེས་པར་བྱའོ།།གཉིས་པ་ལྡན་ཆོས་གཟུང་འཛིན་རྣམ་རྟོག་བཤད་པ་ལ་བཞི། མཚམས་སྦྱར།མདོར་བསྟན། རྒྱས་བཤད། དོན་བསྡུ་བའོ། །དང་པོ་ནི། འགྲེལ་པ། རྣམ་པར་རྟོག་པ་བཞི་དང་ལྡན་པ་ཡང་དོན་གསལ་བར་བྱ་བའི་ཕྱིར་བར་སྐབས་ཀྱི་ཚིགས་སུ་བཅད་པ།འགྲེལ་པའི་སྦྱོར་ཊཱིཀ གཞི་དང་དེ་ཡི་གཉེན་པོ་ཡི། །ཞེས་སོགས་བར་ཚིགས་གཉིས་གསུངས་པ་ཆོས་ཅན། དགོས་པ་ཡོད་དེ། མདོར་བསྟན་དུ་གཟུང་འཛིན་གྱི་རྣམ་པར་རྟོག་པ་བཞི་དང་སྤང་གཉེན་དུ་ལྡན་པར་གསུངས་པ་དེ་ཡང་དོན་གསལ་བར་བྱ་བའི་ཆེད་ཡོད་པའི་ཕྱིར།གཉིས་པ་ ( མདོར་བསྟན་ ) ལ་གཉིས། གཟུང་རྟོག་དང༌། འཛིན་རྟོག་གོ །དང་པོ་ལ། རྩ། འགྲེལ་གཉིས་ལས། དང་པོ་ནི། རྩ་བ། གཞི་དང་དེ་ཡི་གཉེན་པོ་ཡིས།།གཟུང་བར་རྟོག་པ་རྣམ་པ་གཉིས།།རྨོངས་དང་ཕུང་སོགས་བྱེ་བྲག་གིས།།དེ་ནི་སོ་སོར་རྣམ་པ་དགུ། ༣༥ རྩ་བའི་སྦྱོར་ཊཱིཀ གཟུང་བར་རྣམ་པར་རྟོག་པ་ཆོས་ཅན། དབྱེ་ན་རྣམ་པ་གཉིས་ཡོད་དེ། ཀུན་ནས་ཉོན་མོངས་པའི་གཞིའི་རྟེན་ཅན་དང༌། དེའི་གཉེན་པོའི་རྟེན་ཅན་གཉིས་ཡོད་པས་སོ། །གཟུང་རྟོག་གཉིས་པོ་དེ་ནི་ཆོས་ཅན། སོ་སོར་རྣམ་པ་དགུ་དགུ་ཡོད་དེ། སྔ་མ་ལ་རྨོངས་པ་མ་རིག་པ་ལ་སོགས་པ་དགུ་དང༌། ཕྱི་མ་ལ་རྣམ་བྱང་གི་ཕུང་པོ་ལ་སོགས་པ་དགུ་ཡོད་པའི་བྱེ་བྲག་གིས་སོ།།ངག་དོན། གཟུང་རྟོག་ཆོས་ཅན། རྣམ་པ་གཉིས་སུ་ཡོད་དེ། ཀུན་ནས་ཉོན་མོངས་གཟུང་རྟོག་དང་རྣམ་བྱང་གཟུང་རྟོག་གཉིས་སུ་ཡོད་པའི་ཕྱིར། གཟུང་རྟོག་གཉིས་པོ་ཆོས་ཅན། རེ་རེ་ལ་དགུ་དགུ་ཡོད་དེ། རེ་རེ་ལ་ཡུལ་དགུ་དགུ་ཡོད་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། གཟུང་བར་རྣམ་པར་རྟོག་པ་ཀུན་ནས་ཉོན་མོངས་པའི་གཞིའི་རྟེན་ཅན་དང༌། གཉེན་པོའི་རྟེན་ཅན་ཉིད་ཀྱིས་རྣམ་པ་གཉིས་ལ་མ་རིག་པ་དང་རྣམ་པར་བྱང་བའི་ཕུང་པོ་ལ་སོགས་པའི་རབ་ཏུ་དབྱེ་བས་རྣམ་པ་དགུའོ།།

འགྲེལ་པའི་སྦྱོར་ཊཱིཀ གཟུང་བར་རྣམ་པར་རྟོག་པ་ཆོས་ཅན། རྣམ་པ་གཉིས་ཡོད་དེ། ཀུན་ནས་ཉོན་མོངས་པའི་གཞིའི་རྟེན་ཅན་དང༌། གཉེན་པོ་རྣམ་པར་བྱང་བའི་རྟེན་ཅན་གཉིས་ཡོད་པ་ཉིད་ཀྱིས་སོ། །གཟུང་རྟོག་གཉིས་པོ་དེ་ལ་ཆོས་ཅན། ནང་སེལ་དུ་དབྱེ་ན་རྣམ་པ་དགུ་དགུ་ཡོད་དེ། ཁྱོད་ཀྱི་ཡུལ་དེ་ལ་མ་རིག་པ་ལ་སོགས་པ་དགུ་དང་རྣམ་པར་བྱང་བའི་ཕུང་པོ་ལ་སོགས་པ་དགུ་ཡོད་པའི་རབ་ཏུ་དབྱེ་བས་སོ།།གཉིས་པ་འཛིན་རྟོག་ལའང༌། རྩ། འགྲེལ་གཉིས་ལས། དང་པོ་ནི། རྩ་བ། རྫས་དང་བརྟགས་པའི་རྟེན་ཅན་གྱིས།།འཛིན་པའང་རྣམ་པ་གཉིས་སུ་འདོད།།རང་དབང་བདག་སོགས་ངོ་བོ་དང༌།།ཕུང་སོགས་རྟེན་ལས་དེ་བཞིན་ནོ།། ༣༦ རྩ་བའི་སྦྱོར་ཊཱིཀ འཛིན་པའི་རྣམ་པར་རྟོག་པའང་ཆོས་ཅན། རྣམ་པ་གཉིས་སུ་འདོད་དེ། གང་ཟག་རྫས་སུ་ཡོད་པའི་རྟེན་ཅན་དང༌། སྐྱེས་བུ་བཏགས་པར་ཡོད་པའི་རྟེན་ཅན་གྱིས་སོ། །འཛིན་རྟོག་གཉིས་པོ་དེ་ནི་ཆོས་ཅན། ནང་སེལ་དུ་དབྱེ་ན་གཟུང་རྟོག་གི་དབྱེ་བ་དེ་བཞིན་དུ་དགུ་དགུ་ཡོད་དེ། བདག་རང་དབང་ཅན་ལ་སོགས་པ་ལ་དམིགས་པའི་ངོ་བོ་ཉིད་དགུ་དང༌། ཕུང་པོ་ལ་སོགས་པ་ལ་དམིགས་པའི་རྟེན་ཅན་གྱི་བྱེ་བྲག་ལས་སོ།།ངག་དོན། འཛིན་རྟོག་ཆོས་ཅན། རྣམ་པ་གཉིས་ཡོད་དེ། རྫས་འཛིན་རྟོག་པ་དང་བཏགས་འཛིན་རྟོག་པ་གཉིས་ཡོད་པའི་ཕྱིར། འཛིན་རྟོག་གཉིས་པོ་ཆོས་ཅན། རེ་རེ་ལ་དགུ་དགུ་ཡོད་དེ། རེ་རེ་ལ་ཡུལ་དགུ་དགུ་ཡོད་པའི་ཕྱིར། གཉིས་པ་ ( འགྲེལ་པ་ ) ནི། འགྲེལ་པ། གང་ཟག་རྫས་སུ་ཡོད་པ་དང༌། སྐྱེས་བུ་བཏགས་པར་ཡོད་པ་ལ་དམིགས་པས་འཛིན་པར་རྣམ་པར་རྟོག་པ་ཡང་རྣམ་པ་གཉིས་ཡིན་ལ། བདག་རང་ཅན་དང༌། ཕུང་པོ་ལ་སོགས་པ་ལ་དམིགས་པ་ཉིད་ཀྱིས་སོ་སོར་དེ་ལྟར་རྣམ་པ་དགུའོ།། འགྲེལ་པའི་སྦྱོར་ཊཱིཀ འཛིན་པར་རྣམ་པར་རྟོག་པ་དེ་ཡང་ཆོས་ཅན། རྣམ་པ་གཉིས་ཡིན་ཏེ། གང་ཟག་རྫས་སུ་ཡོད་པ་ལ་དམིགས་པ་དང་སྐྱེས་བུ་བཏགས་པར་ཡོད་པ་ལ་དམིགས་པ་གཉིས་ཡོད་པས་སོ།

།འཛིན་རྟོག་གཉིས་པོ་དེ་ཆོས་ཅན། ནང་སེལ་དུ་དབྱེ་ན་སོ་སོར་རྣམ་པ་དགུ་དགུར་ཡོད་དེ། གཟུང་རྟོག་གི་སྐབས་སུ་བཤད་པ་དེ་ལྟར་བདག་རང་དབང་ཅན་ལ་སོགས་པ་ལ་དམིགས་པ་དགུ་དང༌། ཕུང་པོ་ལ་སོགས་པ་ལ་དམིགས་པ་དགུ་ཡོད་པ་ཉིད་ཀྱིས་སོ།།གསུམ་པ་རྒྱས་བཤད་ལ་གཉིས། མཚམས་སྦྱར་བ་དང༌། དོན་དངོས་སོ། །དང་པོ་ནི། འགྲེལ་པ། དེ་ལ་མདོར་བསྡུས་པའི་དོན་ནི་འདི་ཡིན་ཏེ།འགྲེལ་པའི་སྦྱོར་ཊཱིཀ རྟོག་པ་དགུ་ཚན་བཞི་ཡོད་པ་དེ་ལ་གོང་དུ་མདོར་བསྡུས་ནས་བསྟན་པའི་བརྗོད་བྱའི་དོན་ནི་རྒྱས་བཤད་དུ་ཕྱེ་ནས་འཆད་པ་འདི་ཡིན་ཏེ། རྒྱས་བཤད་དུ་དགུ་ཚན་བཞི་ཀ་ཚང་བར་འཆད་པས་སོ།།གཉིས་པ་ ( དོན་དངོས་ ) ལ་བཞི། ཀུན་ནས་ཉོན་མོངས་གཟུང་རྟོག །རྣམ་བྱང་གཟུང་རྟོག །རྫས་འཛིན་རྟོག་པ། བཏགས་འཛིན་རྟོག་པ་རྒྱས་བཤད་དོ། །དང་པོ་ནི། འགྲེལ་པ། ཀུན་ནས་ཉོན་མོངས་པའི་གཞིའི་རྟེན་ཅན་མ་རིག་པ་དང༌། གཟུགས་ལ་སོགས་པའི་ཕུང་པོ་དང༌། མིང་དང་གཟུགས་ལ་མངོན་པར་ཞེན་པ་དང༌། མཐའ་གཉིས་ལ་ཆགས་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་མི་ཤེས་པ་དང༌།འཕགས་པའི་ལམ་ལ་མི་གནས་པ་དང༌། དམིགས་པ་དང༌། བདག་ལ་སོགས་པ་དང༌། རྣམ་པར་དག་པ་སྐྱེད་པ་ལ་སོགས་པ་ལ་གཟུང་བར་རྣམ་པར་རྟོག་པ་རྣམས་དང༌། འགྲེལ་པའི་སྦྱོར་ཊཱིཀ ཀུན་ནས་ཉོན་མོངས་པའི་གཞིའི་རྟེན་ཅན་གྱི་གཟུང་བའི་རྣམ་པར་རྟོག་པ་ཆོས་ཅན། དབྱེ་ན་རྣམ་པ་དགུ་ཡོད་དེ། གནས་ཚུལ་ལ་སྒྲིབ་པས་མ་རིག་པ་ལ་གཟུང་བར་རྣམ་པར་རྟོག་པ་དང༌། དེ་བཞིན་དུ་གཟུང་བར་རྣམ་པར་རྟོག་པ་ཞེས་པ་གསལ་བྱེད་དུ་སྦྱར་ནས། མ་རིག་པས་བསྐྱེད་པའི་གཟུགས་ལ་སོགས་པའི་ཕུང་པོ་ལྔ་ལ་དང༌། མིང་བཞི་དང་གཟུགས་ཕུང་ལ་བདག་དང་བདག་གི་བར་མངོན་པར་ཞེན་པ་ལ་དང༌། རྟག་ཆད་ཀྱི་མཐའ་གཉིས་ལ་ཆགས་པ་ལ་དང༌། ཀུན་ནས་ཉོན་མོངས་པ་ལ་དོར་བྱ་དང་རྣམ་པར་བྱང་བ་ལ་བླང་བྱར་མི་ཤེས་པའི་སྐྱོན་ཡོན་ལ་དང༌། བླང་དོར་མི་ཤེས་པས་འཕགས་པའི་ལམ་ཟག་མེད་ཡེ་ཤེས་ལ་མི་གནས་པ་ལ་དང༌།

ཕྱིན་ཅི་ལོག་གི་དམིགས་པ་ལ་དང༌། བདག་དང་ལ་སོགས་པས་དེའི་དམིགས་པ་གཞན་ལ་དང༌། རྣམ་པར་དག་པའི་ཆོས་བསྐྱེད་པ་དང་ལ་སོགས་པས་མཐོ་རིས་བསྐྱེད་པའི་ཟག་བཅས་རྣམས་ལ་གཟུང་བར་རྣམ་པར་རྟོག་པ་རྣམས་སུ་ཡོད་པས་སོ།།དགུ་པོ་དེའང་བཞིར་འདུས་ཏེ། ཀུན་ནས་ཉོན་མོངས་ཀྱི་ངོ་བོ། དེའི་ཉེས་དམིགས། དེའི་དམིགས་པ། དེའི་ལྡན་པ་དང་བཞིར་འདུ་བས་སོ།།དང་པོའི་དབང་དུ་བྱས་ཏེ་མ་རིག་པ་ནས་བླང་དོར་མི་ཤེས་པའི་བར་ལྔ་དང༌། གཉིས་པ་ནི། འཕགས་ལམ་ལ་མི་གནས་པ་དང༌། གསུམ་པ་ནི། དམིགས་པ་དང༌། བདག་གཞན་ནོ། །བཞི་པ་ནི། རྣམ་དག་བསྐྱེད་པས་བསྟན་ཏོ།།གཉིས་པ་ ( རྣམ་བྱང་གཟུང་རྟོག་ ) ནི། འགྲེལ་པ། གཉེན་པོའི་རྟེན་ཅན་ཕུང་པོ་དང༌། སྐྱེ་བའི་སྒོ་དང༌། རིགས་དང༌། སྐྱེ་བ་དང༌། སྟོང་པ་ཉིད་དང༌། ཕ་རོལ་ཏུ་ཕྱིན་པའི་དོན་དང༌། མཐོང་བ་དང༌། སྒོམ་པ་དང༌། མི་སློབ་པའི་ལམ་ལ་གཟུང་བར་རྣམ་པར་རྟོག་པ་རྣམས་དང༌། འགྲེལ་པའི་སྦྱོར་ཊཱིཀ གཉེན་པོ་རྣམ་པར་བྱང་བའི་རྟེན་ཅན་གྱི་གཟུང་བར་རྣམ་པར་རྟོག་པ་ཆོས་ཅན། དབྱེ་ན་དགུ་ཡོད་དེ། རྣམ་བྱང་གི་ཕུང་པོ་ལ་གཟུང་བར་རྣམ་པར་རྟོག་པ་དང༌། དེ་བཞིན་དུ། རྣམ་བྱང་སྐྱེ་བའི་སྒོ་སྐྱེ་མཆེད་ལ། དེའི་རྒྱུ་རིགས་ལ། དེ་སྐྱེ་བའི་རྟེན་འབྲེལ་ལ། སྟོང་པ་ཉིད་རྟོགས་པའི་ཡེ་ཤེས་ལ། ཕ་རོལ་ཏུ་ཕྱིན་པ་དྲུག་གི་དོན་ལ། མཐོང་བའི་ལམ་ལ། སྒོམ་པའི་ལམ་ལ། མི་སློབ་པའི་ལམ་ལ་གཟུང་བར་རྣམ་པར་རྟོག་པ་རྣམས་སུ་ཡོད་པས་སོ།།ཡུལ་དགུ་པོ་དེའང་དྲུག་ཏུ་འདུས་ཏེ། རྣམ་བྱང་གི་ངོ་བོའི་དབང་དུ་བྱས་པ། རྐྱེན་གྱི། རྒྱུའི། རྟེན་འབྲེལ་གྱི། སྤྱོད་པའི། རབ་དབྱེའི་དབང་དུ་བྱས་པར་འདུ་བས་སོ། །དང་པོ་བཞི་ནི། རིམ་བཞིན་སྔ་མ་བཞི་དང༌། ལྔ་པ་ལ། ཤེས་རབ་དང་ཐབས་གཉིས་ཏེ་བར་པ་གཉིས་དང༌། དྲུག་པ་ནི། ཕྱི་མ་གསུམ་མོ།།གསུམ་པ་ ( རྫས་འཛིན་རྟོག་པ་ ) ནི།འགྲེལ་པ། གང་ཟག་རྫས་སུ་ཡོད་པའི་རྟེན་ཅན་བདག་རང་དབང་ཅན་དང༌། གཅིག་པུ་དང༌།

རྒྱུ་དང༌། ལྟ་བ་པོ་ལ་སོགས་པའི་བདག་དང༌། ཀུན་ནས་ཉོན་མོངས་པ་དང༌། འདོད་ཆགས་དང་བྲལ་བ་དང༌། མཐོང་བ་དང༌། སྒོམ་པ་དང༌། དོན་བྱས་པའི་རྟེན་ལ་འཛིན་པའི་རྣམ་པར་རྟོག་པ་རྣམས་དང༌།འགྲེལ་པའི་སྦྱོར་ཊཱིཀ གང་ཟག་རྫས་སུ་ཡོད་པའི་རྟེན་ཅན་གྱི་འཛིན་པར་རྣམ་པར་རྟོག་པ་ཆོས་ཅན། དབྱེ་ན་དགུ་ཡོད་དེ། གཞན་ལ་མ་ལྟོས་པའི་བདག་རང་དབང་ཅན་གྱི་རྫས་སུ་བདེན་གྲུབ་ཏུ་འཛིན་པར་རྣམ་པར་རྟོག་པ་དང༌། དེ་བཞིན་དུ། ཟླ་མེད་པའི་བདག་གཅྀག་པུའི་དང༌། བདག་རྣམ་ཤེས་ཀྱི་སྐྱེ་སྒོ་འབྱེད་པའི་རྒྱུའི་དང༌། བདག་ལྟ་བ་པོ་ལ་སོགས་པའི་བདག་ཏུ་དང༌། བདག་ཀུན་ནས་ཉོན་མོངས་ཀྱི་རྟེན་དུ་དང༌། བདག་འདོད་ཆགས་དང་བྲལ་བའི་དོན་དུ་དང༌། དེ་མཐོང་ལམ་གྱི་རྟེན་དང༌། དེ་སྒོམ་ལམ་གྱི་རྟེན་དང༌། དེ་རང་གཞན་གྱི་དོན་བྱས་ཟིན་པ་མི་སློབ་པའི་ལམ་གྱི་རྟེན་གྱི་རྫས་སུ་བདེན་གྲུབ་ཏུ་འཛིན་པར་རྣམ་པར་རྟོག་པ་རྣམས་སུ་ཡོད་པས་སོ།།དེའི་ཡུལ་དགུ་པོ་དེའང་གཉིས་སུ་འདུས་ཏེ། བདག་གི་རང་བཞིན་དང༌། དེའི་བྱེད་པར་འདུ་བས་སོ། །དང་པོའི་དབང་དུ་བྱས་ནས་སྔ་མ་བཞི་གསུངས་ལ། གཉིས་པ་ལ་ཉོན་མོངས་ཀྱི་རྟེན་གྱི་དབང་དུ་བྱས་པ་དང༌། རྣམ་བྱང་གི་རྟེན་གྱི་དབང་དུ་བྱས་པ་གཉིས་ལས། དང་པོ་ནི། ལྔ་པ་དང༌། ཕྱི་མ་ལ་འཇིག་རྟེན་པ་དང༌། འདས་པ་གཉིས་ལས། དང་པོའི་དབང་དུ་བྱས་ནས་དྲུག་པ་དང༌། གཉིས་པའི་དབང་དུ་བྱས་ནས་ཐ་མ་གསུམ་གསུངས་སོ།།ཡང་ན། དང་པོ་བཞིས་བདག་གི་མཚན་ཉིད་དུ་རྟོག་ལ། ལྷག་མ་ལྔས་བདག་དང་འབྲེལ་བར་རྟོག་སྟེ། ལྔ་པས་ཀུན་ཉོན་དང༌། དྲུག་པས་འཇིག་རྟེན་པའི་རྣམ་བྱང་དང༌། ལྷག་མ་གསུམ་གྱིས་འདས་པའི་རྣམ་བྱང་གི་རྟེན་དུ་རྟོག་པའོ།།བཞི་པ་ ( བཏགས་འཛིན་རྟོག་པ་རྒྱས་བཤད་ ) ནི། འགྲེལ་པ། སྐྱེས་བུ་བཏགས་པར་ཡོད་པའི་རྟེན་ཅན་ཕུང་པོ་དང༌། སྐྱེ་མཆེད་དང༌། ཁམས་དང༌། རྟེན་ཅིང་འབྲེལ་བར་འབྱུང་བ་དང༌། རྣམ་པར་བྱང་བ་དང༌། མཐོང་བ་དང༌། སྒོམ་པ་དང༌།

ཁྱད་པར་དང༌། མི་སློབ་པའི་ལམ་ལ་འཛིན་པར་རྣམ་པར་རྟོག་པ་རྣམས་ཏེ།འགྲེལ་པའི་སྦྱོར་ཊཱིཀ སྐྱེས་བུ་བཏགས་པར་ཡོད་པའི་རྟེན་ཅན་གྱི་འཛིན་པར་རྣམ་པར་རྟོག་པ་ཆོས་ཅན། དབྱེ་ན་དགུ་ཡོད་དེ། གཟུགས་སོགས་ཕུང་པོ་ལྔ་ལ་བཏགས་པ་ཙམ་དུ་འཛིན་པར་རྣམ་པར་རྟོག་པ་དང༌། དེ་བཞིན་དུ། མིག་སོགས་སྐྱེ་མཆེད་བཅུ་གཉིས་ལ། གཟུགས་ནས་ཡིད་ཤེས་ཀྱི་བར་ཁམས་བཅོ་བརྒྱད་ལ། མ་རིག་པ་སོགས་རྟེན་ཅིང་འབྲེལ་བར་འབྱུང་བ་བཅུ་གཉིས་ལ། དད་སོགས་རྣམ་པར་བྱང་བ་ལ། རྣམ་ཐར་སྒོ་གསུམ་གྱི་རང་བཞིན་མཐོང་བའི་ལམ་ལ། བསམ་གཏན་གཟུགས་མེད་ཀྱི་རང་བཞིན་སྒོམ་པའི་ལམ་ལ། སྟོང་ཉིད་ཀྱི་ཡུལ་ཅན་ཁྱད་པར་གྱི་ལམ་ལ། སྟོབས་སོགས་མི་སློབ་པའི་ལམ་ལ་བཏགས་པ་ཙམ་དུ་འཛིན་པར་རྣམ་པར་རྟོག་པ་རྣམས་སུ་ཡོད་པས་སོ།།དེའི་གདགས་གཞི་དགུ་པོ་དེའང་གཉིས་སུ་འདུས་ཏེ། སྐྱེ་འཕགས་ཀྱི་གདགས་གཞི་གཉིས་སུ་འདུ་བས་སོ། །དང་པོའི་དབང་དུ་བྱས་ནས་སྔ་མ་བཞི་དང༌། གཉིས་པའི་དབང་དུ་བྱས་ནས་ཕྱི་མ་ལྔ་གསུངས་སོ། །ཡང་ན། དང་པོ་བཞི་ལས་ཀྱི་སྒྱུ་མ་དང༌། ཕྱི་མ་ལྔ་ཡེ་ཤེས་ཀྱི་སྒྱུ་མས་བསྐྱེད་པའི་བཏགས་པ་ཙམ་མོ།།བཞི་པ་ ( དོན་བསྡུ་བ་ ) ནི། འགྲེལ་པ། དེ་ལྟ་བུའི་རྣམ་པར་རྟོག་པ་བཞི་དང༌། ངེས་པར་འབྱེད་པའི་ཆ་དང་མཐུན་པ་བཞི་པོ་གྲངས་བཞིན་དུ་ལྡན་པ་ཡིན་ནོ།། འགྲེལ་པའི་སྦྱོར་ཊཱིཀ དེ་ལྟ་བུའི་གཟུང་འཛིན་གྱི་རྣམ་པར་རྟོག་པ་བཞི་པོ་དང༌། ཐེག་ཆེན་གྱི་ངེས་པར་འབྱེད་པའི་ཆ་དང་མཐུན་པ་དྲོད་སོགས་བཞི་པོ་ཆོས་ཅན། སྤང་གཉེན་དུ་ལྡན་པ་ཡིན་ཏེ། གྲངས་བཞིན་དུ་སྤང་བྱ་དང་སྤོང་བྱེད་ཡིན་པས་སོ།།ངག་དོན། ཐེག་ཆེན་གྱི་ངེས་འབྱེད་ཆ་མཐུན་བཞི་ཆོས་ཅན། ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་ཏེ། གཟུང་འཛིན་གྱི་རྣམ་རྟོག་བཞིའི་གཉེན་པོ་ཡིན་པའི་ཕྱིར། གསུམ་པ་ཡོངས་སུ་འཛིན་པའི་བདག་རྐྱེན་བཤད་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་

) ནི། འགྲེལ་པ། ཚིགས་སུ་བཅད་པ་སྦྱར་བ་དང་མཐུན་པར་ཡོངས་སུ་འཛིན་པ་སྔར་གསུངས་ན་ཡང༌། དེའི་སྟོབས་ཀྱིས་ཇི་སྐད་བཤད་པ་ཁྱད་པར་དུ་འགྱུར་རོ་ཞེས་བསྟན་པའི་ཕྱིར་ཡང་མཇུག་ཐོགས་སུ་བར་སྐབས་ཀྱི་ཚིགས་སུ་བཅད་པ།འགྲེལ་པའི་སྦྱོར་ཊཱིཀ མདོར་བསྟན་དུ་ཡོངས་སུ་འཛིན་པ་རྟོག་པའི་སྔར་གསུངས་པ་ཆོས་ཅན། དགོས་པ་ཡོད་དེ། མདོར་བསྟན་གྱི་ཚིགས་སུ་བཅད་པ་སྦྱར་བའི་སྡེབ་སྦྱོར་དང་མཐུན་པར་བྱ་བའི་ཆེད་ཡིན་པས་སོ། །དེ་ལྟ་ནའང་རྒྱས་བཤད་དུ་སེམས་མི་འགོང་བ་སོགས་བར་ཚིགས་གཅིག་གིས་རྟོག་པའི་མཇུག་ཐོགས་སུ་ཡོངས་འཛིན་གསུངས་པ་ཆོས་ཅན། དགོས་པ་ཡོད་དེ། ཡོངས་འཛིན་དེ་ཁྱད་ཆོས་ཡིན་པའི་སྟོབས་ཀྱིས་ཇི་སྐད་བཤད་པའི་རྟོག་པ་བཞི་པོ་ཡང་ཁྱད་ཆོས་སུ་འགྱུར་རོ་ཞེས་བསྟན་པའི་ཆེད་ཡོད་པའི་ཕྱིར། གཉིས་པ་ ( རྩ་བ་ ) ལ། འཕགས། སེང་གི་ལུགས་གཉིས་ལས། དང་པོ་ནི།རྩ་བ། སེམས་མི་འགོང་བ་ཉིད་ལ་སོགས།།ངོ་བོ་ཉིད་མེད་སོགས་སྟོན་བྱེད།།དེ་ཡི་མི་མཐུན་ཕྱོགས་བོར་བ།།རྣམ་པ་ཀུན་ཏུ་ཡོངས་འཛིན་ཡིན།། ༣༧ རྩ་བའི་སྦྱོར་ཊཱིཀ ཚིག་རྐང་ཐོག་ཐ་སྦྲེལ་བས་ཐབས་མཁས་དང༌། གཉིས་པ་དང་ཐ་མ་སྦྲེལ་བས་དགེ་བཤེས་དང༌། གསུམ་པས་ནི་གཉིས་ཀའི་ཁྱད་ཆོས་ཏེ། མི་མཐུན་ཕྱོགས་བོར་བར་བསྟན་པས་སོ། །ཞེས་བཞེད་ལ། སློབ་དཔོན་གྱི་བཞེད་པ་ལ། སེམས་མི་འགོང་ཞིང་མི་སྐྲག་པ་ཉིད་ལ་སོགས་པའི་སྒོ་ནས་གདུལ་བྱ་ལ་ཆོས་ཐམས་ཅད་ངོ་བོ་ཉིད་མེད་པ་ལ་སོགས་པར་སྟོན་པར་བྱེད་ཅིང༌། དེ་ཡི་མི་མཐུན་པའི་ཕྱོགས་སེར་སྣ་སོགས་བོར་བའི་མཆོག་གི་སྤྲུལ་པའི་སྐུ་ཆོས་ཅན། རྣམ་པ་ཀུན་ཏུ་བྱང་སེམས་སྦྱོར་ལམ་པའི་ཡོངས་འཛིན་ཡིན་ཏེ། བྱང་སེམས་སྦྱོར་ལམ་པ་ལ་དུས་རྟག་ཏུ་ཆོས་སྟོན་པའི་དགེ་བའི་བཤེས་གཉེན་ཡིན་པས་སོ།།ངག་དོན། ཁྱད་པར་གསུམ་དང་ལྡན་པའི་མཆོག་གི་སྤྲུལ་པའི་སྐུ་ཆོས་ཅན། བྱང་སེམས་སྦྱོར་ལམ་པའི་ཡོངས་འཛིན་ཡིན་ཏེ། དེ་ལ་ཆོས་སྟོན་པའི་དགེ་བའི་བཤེས་གཉེན་ཡིན་པའི་ཕྱིར།

གསུམ་པ་ ( འགྲེལ་པ་ ) ནི། འགྲེལ་པ། སེམས་མི་འགོང་ཞིང་མི་སྐྲག་པ་ལ་སོགས་པའི་ཐབས་མཁས་པའི་བསམ་པ་ཇི་ལྟ་བ་བཞིན་དུ་དངོས་པོ་མཐའ་དག་བདག་མེད་པ་ལ་སོགས་པར་སྟོན་པར་བྱེད་པ། མི་མཐུན་པའི་ཕྱོགས་ཀྱི་ཆོས་སེར་སྣ་ལ་སོགས་པ་དང་མི་ལྡན་པ་ནི་དགེ་བའི་བཤེས་གཉེན་ཡིན་པས་ཡོངས་སུ་འཛིན་པ་ཡིན་ནོ།། འགྲེལ་པའི་སྦྱོར་ཊཱིཀ སེམས་མི་འགོང་ཞིང་མི་སྐྲག་པ་ལ་སོགས་པ་ཐབས་ལ་མཁས་པའི་ཁྱད་པར་དང༌། གདུལ་བྱའི་བསམ་པ་ཇི་ལྟ་བ་བཞིན་དུ་དངོས་པོ་མཐའ་དག་བདག་མེད་པ་དང་ལ་སོགས་པས་དགེ་བའི་རྩ་བ་བླ་མེད་བྱང་ཆུབ་ཏུ་སྔོ་བ་སོགས་སྟོན་པར་བྱེད་པ་ཆོས་སྟོན་ཚུལ་གྱི་ཁྱད་པར་དང༌། ཕར་ཕྱིན་དྲུག་གི་མི་མཐུན་པའི་ཕྱོགས་ཀྱི་ཆོས་སེར་སྣ་དང་ལ་སོགས་པས་འཆལ་ཚུལ་སོགས་དང་མི་ལྡན་པ་མི་མཐུན་ཕྱོགས་སྤངས་པའི་ཁྱད་པར་ཏེ་ཆོས་གསུམ་དང་ལྡན་པའི་མཆོག་གི་སྤྲུལ་བའི་སྐུ་ནི་ཆོས་ཅན། བྱང་སེམས་སྦྱོར་ལམ་པའི་ཡོངས་སུ་འཛིན་པ་ཡིན་ཏེ། བྱང་སེམས་སྦྱོར་ལམ་པ་ལ་ཆོས་སྟོན་པའི་དགེ་བའི་བཤེས་གཉེན་ཡིན་པས་སོ།།བཞི་པ་སྒྲུབ་པའི་རྟེན་ལ་གཉིས། དངོས་དང༌། དོགས་པ་གཅོད་པའོ། །དང་པོ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་

( མཚམས་སྦྱར་ ) ནི། འགྲེལ་པ། སྒྲུབ་པ་དང་ལྡན་པ་ལ་ངེས་པར་འབྱེད་པའི་ཆ་དང་མཐུན་པ་ཇི་སྐད་བཤད་པ་དང༌། མཐོང་བའི་ལམ་ལ་སོགས་པ་གཞན་ཡང་འབྱུང་བས་སྒྲུབ་པའི་རྟེན་དུ་གྱུར་བ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། ཐེག་ཆེན་སྦྱོར་ལམ་གྱི་འོག་ཏུ་སྒྲུབ་པའི་རྟེན་དུ་གྱུར་བའི་རིགས་འཆད་དེ། སྒྲུབ་པའི་རྟེན་རིགས་དང་ལྡན་པ་ལ་གོང་དུ་ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་རྣམས་དང༌། འཆད་པར་འགྱུར་བའི་མཐོང་བའི་ལམ་ལ་སོགས་པ་སྒྲུབ་པ་གཞན་རྣམས་ཀྱང་འབྱུང་བས་སོ།།གཉིས་པ་ ( རྩ་བ་ ) ནི། རྩ་བ། རྟོགས་པ་ཡི་ནི་ཆོས་དྲུག་དང༌།།གཉེན་པོ་དང་ནི་སྤོང་བ་དང༌།།དེ་དག་ཡོངས་སུ་གཏུགས་པ་དང༌།།ཤེས་རབ་སྙིང་བརྩེར་བཅས་པ་དང༌།། ༣༨ སློབ་མ་ཐུན་མོང་མིན་ཉིད་དང༌།།གཞན་གྱི་དོན་གྱི་གོ་རིམས་དང༌།།ཡེ་ཤེས་རྩོལ་བ་མི་མངའ་བར།།འཇུག་པའི་རྟེན་ལ་རིགས་ཤེས་བྱ།། ༣༩ རྩ་བའི་སྦྱོར་ཊཱིཀ འདིར་བསྟན་སྒྲུབ་པའི་རྟེན་རིགས་ཤེས་བྱ་བ་ཆོས་ཅན། དབྱེ་ན་བཅུ་གསུམ་ཡོད་དེ། ཁྱོད་ཀྱི་རྟཻན་ཆོས་སྒྲུབ་པ་དེ་ལ་དབྱེ་ན་རྟོགས་པ་ཡི་ནི་ཆོས་དྲུག་གི་སྒྲུབ་པ་དང༌། གཉེན་པོ་སྐྱེ་བའི་སྒྲུབ་པ་དང༌། སྤང་བྱ་སྤོང་བའི་སྒྲུབ་པ་དང༌། སྤང་བྱ་དེ་དག་ཡོངས་སུ་གཏུགས་པ་རྣམ་གྲོལ་ལམ་གྱི་སྒྲུབ་པ་དང༌། ཤེས་རབ་དང་སྙིང་བརྩེར་བཅས་པའི་སྒྲུབ་པ་དང༌། སློབ་མ་ཉན་ཐོས་དང་ཐུན་མོང་མ་ཡིན་པ་ཉིད་ཀྱི་སྒྲུབ་པ་དང༌། གཞན་གྱི་དོན་གོ་རིམ་དུ་བྱེད་པའི་སྒྲུབ་པ་དང༌། ཡེ་ཤེས་རྩོལ་བ་མི་མངའ་བར་འཇུག་པའི་སྒྲུབ་པ་རྣམས་སུ་ཡོད་པས་སོ།།བཅུ་གསུམ་པོ་དེའང་བསྡུ་ན་ལྔར་འདུ་སྟེ། རྟོགས་པའི་ཆོས་ཀྱི་སྒྲུབ་པ་དང༌། གཉེན་པོ་སྐྱེ་བའི་སྒྲུབ་པ་དང༌། སྤང་བྱ་སྤོང་བའི་སྒྲུབ་པ་དང༌། རྣམ་པར་གྲོལ་བའི་སྒྲུབ་པ་དང༌། ཡོན་ཏན་ཁྱད་པར་ཅན་གྱི་སྒྲུབ་པ་རྣམས་སུ་འདུ་བས་སོ། །བཅུ་གསུམ་དུ་དབྱེ་བའི་ཚུལ་ལ། ཁ་ཅིག །ཤེས་རབ་དང་སྙིང་བརྩེ་སོ་སོར་འབྱེད་ཀྱང༌།

ཉི་སྣང་དང་ལེའུ་བརྒྱད་མར་གཉེན་པོ་དང་སྤོང་བ་སོ་སོར་བྱས་ནས་བཅུ་གསུམ་དུ་མཛད་པས་འདིར་བཤད་པ་ཉིད་འཐད་དོ།།ངག་དོན། འདིར་བསྟན་སྒྲུབ་པའི་རྟེན་རིགས་ཆོས་ཅན། ཁྱོད་ལ་དབྱེ་ན་བཅུ་གསུམ་དུ་འཐད་དེ། ཁྱོད་ཀྱི་རྟེན་སྒྲུབ་པ་དེ་ལ་བཅུ་གསུམ་དུ་ཡོད་པའི་རྒྱུ་མཚན་གྱིས་དེ་ལྟར་འཐད་པའི་ཕྱིར། གསུམ་པ་ ( འགྲེལ་པ་ ) ལ་གཉིས། རྩ་བའི་ཚིག་དོན་སོ་སོར་བཤད་པ་དང༌། ཐུན་མོང་གི་དོན་བསྟན་པའོ། །དང་པོ་ལ་བཞི། རྟོགས་པའི་ཆོས་ཀྱི་སྒྲུབ་པ། སྤང་གཉེན་སྐྱེ་འགག་གི །རྣམ་གྲོལ་ལམ་གྱི། ཡོན་ཏན་ཁྱད་པར་ཅན་གྱི་སྒྲུབ་པ་བཤད་པའོ། །དང་པོ་ནི། འགྲེལ་པ། རེ་ཤིག་དང་པོར་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་རྣམས་སོ། །དེའི་འོག་ཏུ་འཇིག་རྟེན་ལས་འདས་པ་མཐོང་བའི་ལམ་དང་སྒོམ་པའི་ལམ་དག་གོ། འགྲེལ་པའི་སྦྱོར་ཊཱིཀ རེ་ཞིག་ནི་རིམ་པ་སྟོན་པའི་ཚིག་ཕྲད་ཡིན་པས་བསྒོམས་བྱུང་གི་སྒྲུབ་པ་རྣམས་ཀྱི་དང་པོར་བསྟན་པ་རྟོགས་པའི་ཆོས་ཀྱི་སྒྲུབ་པ་ཆོས་ཅན། དྲུག་ཡོད་དེ། འཇིག་རྟེན་པའི་ལམ་ངེས་པར་འབྱེད་པའི་ཆ་དང་མཐུན་པ་དྲོད་སོགས་བཞི་པོ་རྣམས་དང༌། དེའི་འོག་ཏུ་སྐྱེ་བ་འཇིག་རྟེན་ལས་འདས་པ་མཐོང་བའི་ལམ་དང༌། མ་དག་སའི་སྒོམ་པའི་ལམ་དག་ཏུ་ཡོད་པས་སོ།།གཉིས་པ་ ( སྤང་གཉེན་སྐྱེ་འགག་གི་སྒྲུབ་པ་ ) ལ་གསུམ། གཉེན་པོ་སྐྱེ་ཚུལ། སྤང་བྱ་འགག་ཚུལ། ཞར་ལ་སྤང་གཉེན་སྐྱེ་འགག་བྱེད་ཚུལ་ལོ། །དང་པོ་ནི། འགྲེལ་པ། དེའི་འོག་ཏུ་དེ་དག་སྐྱེས་པའི་སྟོབས་ཀྱིས་རྐུན་པོ་ཕྱུང་བ་དང༌། འགྲེལ་པའི་སྦྱོར་ཊཱིཀ རྟོགས་པ་ཆོས་དྲུག་གི་སྒྲུབ་པ་དེའི་འོག་ཏུ་བསྟན་པ་དྲུག་པོ་དེ་དག་རིམ་གྱིས་སྐྱེས་པའི་སྟོབས་ཀྱིས་ཐོབ་པའི་བར་ཆད་མེད་ལམ་ཆོས་ཅན། གཉེན་པོའི་སྒྲུབ་པ་ཡིན་ཏེ། རྐུན་པོ་ཕྱིར་ཕྱུང་བའི་དཔེས་བསྟན་པའི་སྤོང་བ་གཉེན་པོ་ཡིན་པས་སོ།།གཉིས་པ་ ( སྤང་བྱ་འགག་ཚུལ་ ) ནི། འགྲེལ་པ། སྒོ་འཕར་བཅད་པ་ལྟར། འགྲེལ་པའི་སྦྱོར་ཊཱིཀ

གཉེན་པོའི་སྒྲུབ་པ་དེའི་འོག་ཏུ་བསྟན་པ་དེ་དག་རིམ་གྱིས་སྐྱེས་པའི་སྟོབས་ཀྱིས་ཐོབ་པའི་རྣམ་གྲོལ་ལམ་ཆོས་ཅན། རང་རྒྱུ་བར་ཆད་མེད་ལམ་གྱི་སྤང་བྱ་འགགས་པའི་སྒྲུབ་པ་ཡིན་ཏེ། སྒོ་འཕར་བཅད་པའི་དཔེས་བསྟན་པའི་རྟེན་གཉེན་པོ་ཡིན་པས་སོ།།གསུམ་པ་ ( ཞར་ལ་སྤང་གཉེན་སྐྱེ་འགག་བྱེད་ཚུལ་ ) ནི། འགྲེལ་པ། དུས་མཉམ་དུ་གཉེན་པོ་དང་མི་མཐུན་པའི་ཕྱོགས་སྐྱེ་བ་དང་འགག་པ་དག་གོ།འགྲེལ་པའི་སྦྱོར་ཊཱིཀ གཉེན་པོ་རྫོགས་པར་སྐྱེ་བ་དང༌། མི་མཐུན་པའི་ཕྱོགས་རྫོགས་པར་འགག་པ་དག་དུས་མཉམ་དུ་འཐོབ་པ་ཡིན་ཏེ། རྐུན་པོ་ཕྱུང་བ་དང་སྒོ་འཕར་བཅད་པ་དུས་མཉམ་པ་ལྟར་རོ།།ངག་དོན། ས་བརྒྱད་པའི་བར་ཆད་མེད་ལམ་ཆོས་ཅན། གཉེན་པོ་སྐྱེ་བའི་སྒྲུབ་པ་ཡིན་ཏེ། རང་གི་ངོ་སྐལ་གྱི་སྤང་བྱའི་དངོས་གཉེན་དུ་གྱུར་པའི་བྱང་སེམས་ཀྱི་བར་ཆད་མེད་ལམ་ཡིན་པའི་ཕྱིར། དེའི་རྣམ་གྲོལ་ལམ་ཆོས་ཅན། སྤང་བྱ་འགག་པའི་སྒྲུབ་པ་ཡིན་ཏེ། རང་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་ལས་གྲོལ་བའི་བྱང་སེམས་ཀྱི་རྣམ་གྲོལ་ལམ་ཡིན་པའི་ཕྱིར། ཤེས་བྱ་ཆོས་ཅན། སྤང་གཉེན་སྐྱེ་འགག་བྱེད་ཚུལ་གྱི་དཔེ་ཡོད་དེ། རྐུན་པོ་ཕྱུང་བ་དང་སྒོ་འཕར་བཅད་པ་དུས་མཉམ་པ་དེ་དེའི་ཕྱིར། གསུམ་པ་ ( རྣམ་གྲོལ་ལམ་གྱི་སྒྲུབ་པ་བཤད་པ་ ) ནི། འགྲེལ་པ། དེའི་འོག་ཏུ་དེ་དག་མི་དམིགས་པས་དེ་དག་སྐྱེ་བ་དང་འགག་པ་དང་ལྡན་པའི་རྣམ་པར་རྟོག་པ་སྤངས་པའོ།།འགྲེལ་པའི་སྦྱོར་ཊཱིཀ སྤང་གཉེན་སྐྱེ་འགག་གི་སྒྲུབ་པ་དེའི་འོག་ཏུ་བསྟན་པ་སྤང་གཉེན་དེ་དག་མི་དམིགས་པར་རྟོགས་པའི་སྒྲུབ་པ་ཆོས་ཅན། རྣམ་གྲོལ་ལམ་གྱི་སྒྲུབ་པ་ཡིན་ཏེ། དེ་དག་སྐྱེ་བ་དང་འགག་པ་ཡུལ་དུ་ལྡན་པའི་རྣམ་པར་རྟོག་པ་སྤངས་པས་ཐོབ་པའི་རྟེན་གཉེན་པོ་ཡིན་པའི་ཕྱིར། བཞི་པ་ ( ཡོན་ཏན་ཁྱད་པར་ཅན་གྱི་སྒྲུབ་པ་བཤད་པ་ ) ལ་བཞི། ས་བརྒྱད་པའི་ཡོན་ཏན་ཁྱད་པར་ཅན་གྱི། དགུ་པའི་ཡོན་ཏན། ས་བཅུ་པའི།

རྒྱུན་མཐའི་ཡོན་ཏན་ཁྱད་པར་ཅན་གྱི་སྒྲུབ་པའོ། །དང་པོ་ནི། འགྲེལ་པ། དེའི་འོག་ཏུ་སྔོན་གྱི་སྨོན་ལམ་དང་སྦྱིན་པ་ལ་སོགས་པ་ཐབས་ལ་མཁས་པའི་སྟོབས་ཀྱིས་འཁོར་བ་དང་མྱ་ངན་ལས་འདས་པ་ལ་མི་གནས་པའི་མཚན་ཉིད་ཀྱི་ཤེས་རབ་དང་ཐབས་སོ།།འགྲེལ་པའི་སྦྱོར་ཊཱིཀ རྣམ་གྲོལ་ལམ་གྱི་སྒྲུབ་པ་དེའི་འོག་ཏུ་བསྟན་པ་སྔོན་གྱི་སྨོན་ལམ་དང་སྦྱིན་པ་ལ་སོགས་པ་ཐབས་ལ་མཁས་པའི་སྟོབས་ཀྱིས་ཐོབ་པ་འཁོར་བ་ལ་མི་གནས་པའི་མཚན་ཉིད་ཅན་གྱི་ཤེས་རབ་དང་མྱ་ངན་ལས་འདས་པ་ལ་མི་གནས་པའི་མཚན་ཉིད་ཅན་གྱི་ཐབས་ཁྱད་པར་ཅན་དང་ལྡན་པའི་ས་བརྒྱད་པའི་ཡེ་ཤེས་ཆོས་ཅན། ས་བརྒྱད་པའི་ཡོན་ཏན་ཁྱད་པར་ཅན་ཐོབ་པའི་སྒྲུབ་པ་ཡིན་ཏེ། ཤེས་རབ་སྙིང་བརྩེར་བཅས་པའི་སྒྲུབ་པ་ཡིན་པས་སོ།།གཉིས་པ་ ( དགུ་པའི་ཡོན་ཏན་ ) ནི། འགྲེལ་པ། དེའི་འོག་ཏུ་དེ་དག་སྐྱེས་པས་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཆོས་སོ།།འགྲེལ་པའི་སྦྱོར་ཊཱིཀ ཤེས་རབ་སྙིང་བརྩེར་བཅས་པའི་སྒྲུབ་པ་དེའི་འོག་ཏུ་བསྟན་པ་སྒྲུབ་པ་དེ་དག་སྐྱེས་པའི་སྟོབས་ཀྱིས་ཐོབ་པ་རང་དོན་ཡིད་བྱེད་ཀྱི་བསམ་པ་འབྱུང་མི་སྲིད་པའི་ས་དགུ་པའི་ཡེ་ཤེས་ཆོས་ཅན། ས་དགུ་པའི་ཡོན་ཏན་ཁྱད་པར་ཅན་ཐོབ་པའི་སྒྲུབ་པ་ཡིན་ཏེ། ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཆོས་ཐོབ་པའི་ས་དགུ་པའི་ཡེ་ཤེས་ཡིན་པས་སོ།།གསུམ་པ་ ( ས་བཅུ་པའི་སྒྲུབ་པ་ ) ནི། འགྲེལ་པ། དེའི་འོག་ཏུ་བསམ་པ་ཇི་ལྟ་བ་བཞིན་དུ་གཞུག་པ་ལ་སོགས་པ་ལ་ལྡེམ་པོར་དགོངས་པའི་སྒོ་ནས་ཐེག་པ་གསུམ་གྱི་ལམ་ལ་འགོད་པའི་མཚན་ཉིད་ཀྱི་གཞན་གྱི་དོན་གྱི་གོ་རིམས་སོ།།འགྲེལ་པའི་སྦྱོར་ཊཱིཀ ཐུན་མོང་མ་ཡིན་པའི་སྒྲུབ་པ་དེའི་འོག་ཏུ་བསྟན་པ་གདུལ་བྱའི་བསམ་པ་ཇི་ལྟ་བ་བཞིན་དུ་གཞུག་པ་ལ་ལྡེམ་པོར་དགོངས་པ་ལ་སོགས་པ་དགོངས་ལྡེམ་དགོངས་བརྒྱད་ཀྱི་སྒོ་ནས་གདུལ་བྱ་ཐེག་པ་གསུམ་གྱི་ལམ་ལ་རིམ་གྱིས་འགོད་པའི་མཚན་ཉིད་ཅན་གྱི་ས་བཅུ་པའི་ཡེ་ཤེས་ཆོས་ཅན།

ས་བཅུ་པའི་ཡོན་ཏན་ཁྱད་པར་ཅན་ཐོབ་པའི་སྒྲུབ་པ་ཡིན་ཏེ། གཞན་གྱི་དོན་གོ་རིམ་དུ་བྱེད་པའི་ས་བཅུ་པའི་ཡེ་ཤེས་ཡིན་པས་སོ།།ངག་དོན། ས་བཅུ་པའི་ཡེ་ཤེས་ཆོས་ཅན། གཞན་དོན་གོ་རིམ་དུ་སྒྲུབ་པའི་སྒྲུབ་པ་ཡིན་ཏེ། གདུལ་བྱ་ཐེག་པ་གསུམ་གྱི་ལམ་ལ་འགོད་པའི་མཚན་ཉིད་ཅན་གྱི་བྱང་འཕགས་ཀྱི་མཁྱེན་པ་ཡིན་པའི་ཕྱིར། བཞི་པ་ ( རྒྱུན་མཐའི་ཡོན་ཏན་ཁྱད་པར་ཅན་གྱི་སྒྲུབ་པ་ ) ནི། འགྲེལ་པ། དེའི་འོག་ཏུ་འཁོར་བ་ཇི་སྲིད་པར་མཚན་མ་མེད་ཅིང༌། ལྷུན་གྱིས་གྲུབ་པར་གཞན་གྱི་དོན་གྱི་ཡེ་ཤེས་འབྱུང་བའི་ཕྱིར་ཏེ། འགྲེལ་པའི་སྦྱོར་ཊཱིཀ གཞན་དོན་གོ་རིམ་དུ་བྱེད་པའི་སྒྲུབ་པ་དེའི་འོག་ཏུ་བསྟན་པ་འཁོར་བ་ཇི་སྲིད་མ་སྟོངས་ཀྱི་བར་དུ་འབད་རྩོལ་གྱི་མཚན་མ་མེད་ཅིང་ལྷུན་གྱིས་གྲུབ་པའི་སྒོ་ནས་གདུལ་བྱ་གཞན་གྱི་དོན་དང་རང་དོན་གྱི་ཡེ་ཤེས་རང་བྱུང་དུ་འབྱུང་བའི་རྒྱུན་མཐའི་ཡེ་ཤེས་ཆོས་ཅན། རྒྱུན་མཐའི་ཡོན་ཏན་ཁྱད་པར་ཅན་ཐོབ་པའི་སྒྲུབ་པ་ཡིན་ཏེ། གཞན་དོན་ལྷུན་གྲུབ་ཏུ་འབྱུང་བའི་སྒྲུབ་པ་མཐར་ཐུག་ཡིན་པའི་ཕྱིར།གཉིས་པ་ཐུན་མོང་བའི་དོན་ལ་གསུམ། གོ་རིམ་ངེས་པ། གྲངས་ངེས་པ། རྟེན་ངོས་བཟུང་བའོ། །དང་པོ་ནི། འགྲེལ་པ། འདི་ནི་གོ་རིམ་ཡིན་ནོ།།འགྲེལ་པའི་སྦྱོར་ཊཱིཀ སྒྲུབ་པ་བཅུ་གསུམ་གྱི་གོ་རིམ་འདི་ནི་ཆོས་ཅན། གོ་རིམ་ཁྱད་པར་ཅན་ཡིན་ཏེ། རྟོགས་པའི་གོ་རིམ་གྱི་དབང་དུ་བྱས་པས་སོ།།གཉིས་པ་ ( གྲངས་ངེས་པ་ ) ནི། འགྲེལ་པ། འདིས་ཀྱང་སྐྱེས་བུའི་དོན་ཐམས་ཅད་ཕུན་སུམ་ཚོགས་པ་ཡིན་ནོ།།འགྲེལ་པའི་སྦྱོར་ཊཱིཀ འདིར་བསྟན་གྱི་སྒྲུབ་པ་ལ་བཅུ་གསུམ་དུ་གྲངས་ངེས་ཏེ། སྒྲུབ་པ་བཅུ་གསུམ་པོ་འདིས་ཀྱང་ཐར་པ་དོན་གཉེར་གྱི་སྐྱེས་བུའི་འདོད་པའི་དོན་ཐམས་ཅད་ཕུན་སུམ་ཚོགས་པར་འགྱུར་བའི་ཕྱིར་ཏེ། བཅུ་གསུམ་པོ་འདིས་སྦྱོར་ལམ་ནས་རྒྱུན་མཐའི་བར་གྱི་ལམ་ཐམས་ཅད་བསྡུས་པས་སོ།།གསུམ་པ་ ( རྟེན་ངོས་བཟུང་བ་

) ནི། འགྲེལ་པ། སྒྲུབ་པའི་ཆོས་ཀྱི་གནས་སྐབས་ཐ་དད་པའི་བྱེ་བྲག་གིས་བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཇི་སྐད་དུ་བཤད་པའི་ཆོས་ཀྱི་གཞིར་གྱུར་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ།།འགྲེལ་པའི་སྦྱོར་ཊཱིཀ རྟེན་སྒྲུབ་པའི་ཆོས་ཀྱི་གནས་སྐབས་ཐ་དད་པ་བཅུ་གསུམ་ཡོད་པའི་བྱེ་བྲག་གིས་དེ་རྒྱུད་ལྡན་གྱི་བྱང་ཆུབ་སེམས་དཔའ་རྣམ་པ་བཅུ་གསུམ་ཡོད་པས། བྱང་སེམས་བཅུ་གསུམ་པོ་དེའི་སེམས་ཀྱི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཤེས་བསྟན་པ་ཡིན་ཏེ། ཆོས་དབྱིངས་དེ་ཇི་སྐད་དུ་བཤད་པའི་ཆོས་སྒྲུབ་པ་བཅུ་གསུམ་གྱི་གཞིར་གྱུར་པ་ཡིན་པའི་ཕྱིར། རོང་ཊཱིཀ་ཏུ། ཁོ་ནའི་སྒྲས་རིགས་ཀྱི་འདོད་ཚུལ་དུ་མ་ལས་འདི་ཁོ་ནའོ་ཞེས་པའི་དོན་ནོ། །ཞེས་གསུངས་ཀྱང༌། དཔལ་རང་བྱུང་གི་བཞེད་པ་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས་ཀ་འདུས་མ་བྱས་སུ་བཞེད་པའི་ཕྱིར། རིགས་དང༌། ཁམས་དང༌། ཆོས་དབྱིངས་རྣམས་དོན་གཅིག་ཏུ་བཞེད་པས་ན། ཁོ་ན་ལ་དཀའ་བའི་གནས་སུ་བྱེད་མི་དགོས་སོ།།གཉིས་པ་དོགས་གཅོད་ལ་གཉིས། དོགས་པ་དགོད་པ་དང༌། ལན་གདབ་པའོ། །དང་པོ་ལ། ཡུལ་གང་ལ་དོགས། གང་ཟག་གང་གིས་དོགས། ཚུལ་ཇི་ལྟར་དོགས་པ་གསུམ་ལས། དང་པོ་ནི། ལུས་སུ། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་གསུངས་པ་དང༌། འགྲེལ་པར། ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཤེས་བསྟན་ཏོ། །ཞེས་གསུངས་པ་ལ་དོགས།གཉིས་པ་ ( གང་ཟག་གང་གིས་དོགས་ ) ནི། ཆོས་དབྱིངས་རིགས་སུ་མི་འདོད་པའི་དངོས་སྨྲ་བ་རྣམས་ཀྱིས་དོགས། གསུམ་པ་ ( ཚུལ་ཇི་ལྟར་དོགས་པ་ ) ལ། ཁས་བླངས་བརྗོད་པ་དང༌། ཐལ་བ་དགོད་པ་གཉིས་ལས། དང་པོ་ནི། འགྲེལ་པ། གལ་ཏེ་ཆོས་ཀྱི་དབྱིངས་ཁོ་ན་འཕགས་པའི་ཆོས་རྟོགས་པར་འགྱུར་པའི་རྒྱུ་ཡིན་པའི་ཕྱིར། དེའི་བདག་ཉིད་ཅན་གྱི་བྱང་ཆུབ་སེམས་དཔའ་བླ་ན་མེད་པའི་སངས་རྒྱས་ཀྱི་ཆོས་རྣམས་ཀྱི་རང་བཞིན་དུ་གནས་པའི་རིགས་ཡིན་ན།

འགྲེལ་པའི་སྦྱོར་ཊཱིཀ གལ་ཏེ། ཁྱོད་ཀྱི་ལུགས་ལ་སེམས་ཀྱི་ཆོས་ཀྱི་དབྱིངས་ཁོ་ན་འཕགས་པའི་ཆོས་མཐོང་སྒོམ་སོགས་རྟོགས་པར་འགྱུར་བའི་རྒྱུ་ཡིན་པའི་ཕྱིར་ན། ཆོས་དབྱིངས་དེའི་བདག་ཉིད་ཅན་གྱི་བྱང་ཆུབ་སེམས་དཔའི་ཆོས་ཉིད་བླ་ན་མེད་པའི་སངས་རྒྱས་ཀྱི་ཡོན་ཏན་གྱི་ཆོས་སྟོབས་ལ་སོགས་པ་རྣམས་ཀྱི་རང་བཞིན་དུ་གནས་པའི་རིགས་ཡིན་ན་ཞེས་འདོད་པ་བརྗོད་ནས། གཉིས་པ་ ( ཐལ་བ་དགོད་པ་ ) ལ་གསུམ། སྔ་འགྲེལ། མཚམས་སྦྱོར། རྩ་བའོ། །དང་པོ་ནི། འགྲེལ་པ། འོ་ན་ནི་དེའི་ཚེ་དེ་ནི་སྤྱིར་གནས་པ་ཡིན་པའི་ཕྱིར་བྱང་ཆུབ་སེམས་དཔའ་ཁོ་ན་མ་ཡིན་ནོ།། འགྲེལ་པའི་སྦྱོར་ཊཱིཀ དེ་ལྟར་འདོད་པ་འོ་ན་ནི། ཆོས་དབྱིངས་རིགས་སུ་བྱེད་པ་དེའི་ཚེ་བྱང་ཆུབ་སེམས་དཔའ་ཁོ་ན་སངས་རྒྱས་ཀྱི་རིགས་ཅན་མ་ཡིན་པར་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་དུ་ཐལ། ཆོས་དབྱིངས་དེ་ནི་སེམས་ཅན་ཐམས་ཅད་ལ་ཁྱད་པར་མེད་པར་སྤྱིར་གནས་པ་ཡིན་པའི་ཕྱིར། འདོད་མི་ནུས་ཏེ། གདུལ་བྱ་རིགས་ཅན་གསུམ་ཡོད་པས་སོ།།གཉིས་པ་ ( མཚམས་སྦྱོར་ ) ནི། འགྲེལ་པ། སྙམ་པའི་སྐྱེ་བོ་བློ་དམན་པའི་ངོར་དོགས་པ་བསུ་ནས། བར་སྐབས་ཀྱི་ཚིགས་སུ་བཅད་པ།འགྲེལ་པའི་སྦྱོར་ཊཱིཀ ཆོས་ཀྱི་དབྱིངས་ལ་སོགས་བར་ཚིགས་ཕྱེད་གསུངས་པ་ཆོས་ཅན། དགོས་པ་ཡོད་དེ། དེ་ལྟར་སྙམ་པའི་སྐྱེ་བོ་བློ་དམན་པ་རྣམས་ཀྱི་ངོར་དོགས་པ་བསུས་ནས་བཅད་པའི་ཆེད་ཡོད་པས་སོ།།གསུམ་པ་ ( རྩ་བ་ ) ནི། རྩ་བ། ཆོས་ཀྱི་དབྱིངས་ལ་དབྱེར་མེད་ཕྱིར།།རིགས་ནི་ཐ་དད་རུང་མ་ཡིན།།རྩ་བའི་སྦྱོར་ཊཱིཀ ཐེག་པ་གསུམ་གྱི་རིགས་ནི་ཐ་དད་པ་གསུམ་དུ་དབྱེ་བར་རུང་བ་མ་ཡིན་པར་ཐལ། ཆོས་ཀྱི་དབྱིངས་རིགས་ཡིན་པ་གང་ཞིག །དེ་ལ་ཐ་དད་པ་གསུམ་དུ་དབྱེར་མེད་པའི་ཕྱིར། གཉིས་པ་ལན་ལ་གཉིས། སློབ་དཔོན་གྱིས་དང༌། རྗེ་བཙུན་གྱིས་བཏབ་པའི་ལན་ནོ། །དང་པོ་ནི། འགྲེལ་པ། ཇི་ལྟར་ཉན་ཐོས་ཀྱི་ཐེག་པ་ལ་སོགས་པའི་རྟོགས་པའི་རིམ་གྱིས་དམིགས་པ་དེ་བཞིན་དུ།

འཕགས་པའི་ཆོས་རྟོགས་པར་བྱ་བའི་ཕྱིར། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ།།འགྲེལ་པའི་སྦྱོར་ཊཱིཀ ཆོས་ཀྱི་དབྱིངས་བྱང་ཆུབ་གསུམ་གྱི་རྒྱུའི་ངོ་བོར་རྣམ་པར་འཇོག་པའི་སྒོ་ནས་ཐེག་པ་གསུམ་གྱི་རིགས་ཐ་དད་པ་ཉིད་གསུམ་དུ་ཐ་སྙད་འདོགས་ཏེ། རྒྱུ་མཚན་ཇི་ལྟར་ན། ཉན་ཐོས་ཀྱི་ཐེག་པ་བའི་རིགས་ཅན་དེས་གང་ཟག་གི་བདག་མེད་རྟོགས་པའི་རིམ་གྱིས་གང་ཟག་གི་བདག་མེད་ལ་དམིགས་ཏེ་བསྒོམས་པས་ཉན་ཐོས་འཕགས་པའི་ཆོས་ཉན་ཐོས་ཀྱི་བྱང་ཆུབ་རྟོགས་པར་འགྱུར་བའི་རྟེན་ཡང་ཆོས་དབྱིངས་ཀྱིས་བྱེད་ལ། ལ་སོགས་པས་རང་རྒྱལ་གྱི་རིགས་ཅན་དེས་གཟུང་བ་ཆོས་ཀྱི་བདག་མེད་རྟོགས་པའི་རིམ་གྱིས་གཟུང་མེད་ལ་དམིགས་ཏེ་བསྒོམས་པས་རང་རྒྱལ་འཕགས་པའི་ཆོས་རང་རྒྱལ་གྱི་བྱང་ཆུབ་རྟོགས་པར་འགྱུར་བའི་རྟེན་ཡང་དེས་བྱེད་ཅིང༌། སྔ་མ་དེ་བཞིན་དུ། ཐེག་ཆེན་གྱི་རིགས་ཅན་དེས་འཛིན་པ་ཆོས་ཀྱི་བདག་མེད་རྟོགས་པའི་རིམ་གྱིས་འཛིན་མེད་ལ་དམིགས་ཏེ་བསྒོམས་པས་ཐེག་ཆེན་འཕགས་པའི་ཆོས་བླ་མེད་བྱང་ཆུབ་རྟོགས་པར་འགྱུར་བའི་རྟེན་ཡང་དེས་བྱེད་པའི་ཕྱིར། བྱ་ཞེས་པ་འགྱུར་ཞེས་པའི་དོན་ཡིན་ཏེ། བདག་མེད་གསུམ་རྟོགས་པའི་རིམ་གྱིས་དེ་གསུམ་ལ་སོ་སོར་དམིགས་ཏེ་གོམས་པས་བྱང་ཆུབ་གསུམ་ཐོབ་པར་བྱའོ་ཞེས་པ་དང༌། ཐོབ་པར་འགྱུར་རོ་ཞེས་པ་གནད་གཅིག་པས་སོ།།ངག་དོན། དྲི་བཅས་སེམས་ཀྱི་ཆོས་དབྱིངས་ཆོས་ཅན། ཁྱོད་ལ་ངོ་བོའི་སྒོ་ནས་དབྱེ་བ་མེད་ཀྱང་བྱེད་ལས་ཀྱི་སྒོ་ནས་ཐེག་པ་གསུམ་གྱི་རིགས་ཐ་དད་པ་གསུམ་དུ་དབྱེར་རུང་སྟེ། བདག་མེད་གསུམ་ལ་སོ་སོར་དམིགས་ཏེ་བསྒོམས་པས་བྱང་ཆུབ་གསུམ་ཐ་དད་དུ་ཐོབ་པའི་རྟེན་བྱེད་པའི་དེ་བཞིན་ཉིད་ཡིན་པའི་ཕྱིར། གཉིས་པ་

( རྗེ་བཙུན་གྱིས་བཏབ་པའི་ལན་ ) ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཞེས་བྱ་བའི་ལན་ཞིག་ཀྱང་གཟིགས་མོད་ཀྱི། སླ་ཆོས་ཉིད་དུ་འཇིག་རྟེན་པའི་དངགས་ཀྱིས་ལན་གཞན་དུ། འགྲེལ་པའི་སྦྱོར་ཊཱིཀ ཞེས་བྱ་བ་ནི་སྔ་མ་དང་མཚམས་སྦྱོར་བའི་ཚིག་སྟེ། སློབ་དཔོན་གྱིས་བཏབ་པའི་ལན་དེ་ལྟ་བུ་ཞིག་ཀྱང་རྗེ་བཙུན་གྱིས་གཟིགས་མོད་ཀྱི་འཇིག་རྟེན་པའི་ཁ་དངགས་ཀྱིས་རབ་ཏུ་གྲགས་པའི་ལན་གཞན་ཞིག་གསུངས་ཏེ། གོ་སླ་བའི་ཕྱིར་དུ་ཡིན་པས་སོ།།གཉིས་པ་ ( རྩ་བ་ ) ནི། རྩ་བ། བརྟེན་པའི་ཆོས་ཀྱི་བྱེ་བྲག་གིས།།དེ་ཡི་དབྱེ་བ་ཡོངས་སུ་བརྗོད།། ༤༠རྩ་བའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། ཆོས་དབྱིངས་ལ་རིགས་མི་འདྲ་བའི་དབྱེ་བ་མེད་ཀྱང་ཐེག་པ་གསུམ་གྱི་རིགས་ཐ་དད་པ་དེའི་དབྱེ་བ་ཡོངས་སུ་བརྗོད་དེ། བརྟེན་པའི་ཆོས་ཐེག་པ་གསུམ་གྱི་སྒྲུབ་པ་ཐ་དད་པ་གསུམ་ཡོད་པའི་བྱེ་བྲག་གིས་སོ།། གསུམ་པ་ ( འགྲེལ་པ་ ) ནི། འགྲེལ་པ། དཔེར་ན་འཇིམ་པ་གཅིག་ལས་མངོན་པར་གྲུབ་ཅིང་མེ་ལྕེ་གཅིག་གིས་སོ་བཏང་བའི་རྟེན་བུམ་པ་ལ་སོགས་པ། བརྟེན་པ་སྦྲང་རྩི་དང་ལི་ཁ་ར་ལ་སོགས་པའི་སྣོད་ཉིད་ཀྱིས་ཐ་དད་པ་དེ་བཞིན་དུ། བརྟེན་པའི་ཆོས་ཐེག་པ་གསུམ་གྱིས་བསྡུས་པ། རྟོགས་པར་བྱ་བ་ཐ་དད་པ་ཉིད་ཀྱིས་རྟེན་ཐ་དད་པ་ཉིད་དོ་ཞེས་བསྟན་ཏོ།།འགྲེལ་པའི་སྦྱོར་ཊཱིཀ ཆོས་དབྱིངས་ལ་ངོ་བོའི་སྒོ་ནས་དབྱེ་བ་མེད་ཀྱང་རྟེན་ཐེག་པ་གསུམ་གྱི་རིགས་ཐ་དད་པ་གསུམ་ཉིད་དོ་ཞེས་བསྟན་ཏེ། བརྟེན་པའི་ཆོས་ཐེག་པ་གསུམ་གྱིས་བསྡུས་པའི་སྒྲུབ་པ་དེས་རྟོགས་ཤིང་ཐོབ་པར་བྱ་བ་ཐ་དད་པ་གསུམ་ཡོད་པ་ཉིད་ཀྱིས་སོ། །དཔེར་ན་ཉེར་ལེན་འཇིམ་པ་གཅིག་ལས་མངོན་པར་གྲུབ་ཅིང་ལྷན་ཅིག་བྱེད་རྐྱེན་མེ་ལྕེ་གཅིག་གིས་སོ་བཏང་བའི་རྟེན་བུམ་པ་དང་ལ་སོགས་པས་ལྷུང་བཟེད་དང་ཁམ་ཕོར་རྣམས་རྫའི་སྣོད་དུ་ཆོས་མཚུངས་ཀྱང་བརྟེན་པ་ནང་གི་བཅུད་སྦྲང་རྩི་དང་ལི་ཁ་ར་སྟེ་ཀ་ར་དང་འབྲུ་མར་ལ་སོགས་པའི་སྣོད་དུ་གྱུར་པ་ཉིད་ཀྱིས་ཐ་དད་པར་འབྱེད་པ་དེ་བཞིན་ནོ།

།འགའ་ཞིག །དཔེའི་སྐབས་སུ་རྫ་བུམ་གཅིག་ཉིད་ལ་བཅུད་སྦྲང་རྩི་ལ་སོགས་པའི་བྱེ་བྲག་གིས་ཐ་དད་དུ་འབྱེད་པར་འདོད་མོད། རྫ་བུམ་གྱི་སོགས་ཁོང་ནས་རྫ་བུམ་འདོན་པ་མི་རིགས་ཤིང༌། དཔེ་དོན་མཐུན་དགོས་པས་དོན་གྱི་སྐབས་སུའང་གང་ཟག་གཅིག་ཉིད་ཐེག་པ་གསུམ་ལ་རིམ་གྱིས་ཞུགས་པའི་རིགས་ཐ་དད་པར་བཤད་དོ། །ཞེས་ཁས་ལེན་དགོས་པས་དེ་ནི་སྐབས་ཀྱི་དོན་མ་ཡིན་ནོ།།ལྔ་པ་སྒྲུབ་པའི་དམིགས་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། ཇི་སྐད་བཤད་པའི་སྒྲུབ་པའི་རྟེན་གྱི་དམིགས་པ་གང་ཡིན་ཞེ་ན།དམིགས་པ།འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། ཐེག་ཆེན་སྒྲུབ་པའི་རྟེན་བཤད་པའི་འོག་ཏུ་དེའི་དམིགས་པ་འཆད་དེ། ཇི་སྐད་བཤད་པའི་སྒྲུབ་པའི་རྟེན་དེ་ལྟ་བུ་དང་ལྡན་པའི་གང་ཟག་གིས་དམིགས་པ་གང་ལ་དམིགས་ནས་སྒྲུབ་པ་བྱེད་པ་ཡིན་ཞེ་ན། དེའི་ལན་བཏབ་པའི་ཆེད་ཡོད་པའི་ཕྱིར། གཉིས་པ་ ( རྩ་བ་ ) ལ། བསྟན། བཤད་གཉིས་ལས། དང་པོ་ནི། རྩ་བ། དམིགས་པ་ཆོས་རྣམས་ཐམས་ཅད་དེ།།རྩ་བའི་སྦྱོར་ཊཱིཀ ཆོས་རྣམས་ཐམས་ཅད་ཆོས་ཅན། ཐེག་ཆེན་སྒྲུབ་པའི་དམིགས་པ་ཡིན་ཏེ། དེས་སྒྲོ་འདོགས་གཅད་པར་བྱ་བའི་གཞི་ཡིན་པས་སོ།། གཉིས་པ་ ( རྒྱས་བཤད་ ) ནི། རྩ་བ། དེ་ཡང་དགེ་ལ་སོགས་པ་ཡིན།།འཇིག་རྟེན་པ་ཡི་རྟོགས་པ་དང༌།།གང་དག་འཇིག་རྟེན་འདས་འདོད་དང༌།། ༤༡ ཟག་བཅས་ཟག་པ་མེད་ཆོས་དང༌།།གང་དག་འདུས་བྱས་འདུས་མ་བྱས།།སློབ་མ་ཐུན་མོང་ཆོས་རྣམས་དང༌།།གང་དག་ཐུབ་པའི་ཐུན་མོང་མིན།། ༤༢ རྩ་བའི་སྦྱོར་ཊཱིཀ དམིགས་པ་དེ་ཡང་ཆོས་ཅན། དབྱེ་ན་བཅུ་གཅིག་ཡོད་དེ། དགེ་བ་ལ་སོགས་པ་གསུམ་དང༌། འཇིག་རྟེན་པའི་རྟོགས་པ་དང༌། གང་དག་འཇིག་རྟེན་ལས་འདས་པར་འདོད་པའི་ཡོན་ཏན་དང༌། ཟག་པ་དང་བཅས་པ་དང༌། ཟག་པ་མེད་པའི་ཆོས་དང༌། གང་དག་རྒྱུ་རྐྱེན་གྱིས་འདུས་བྱས་པ་དང༌། དེས་འདུས་མ་བྱས་པའི་ཆོས་དང༌། སློབ་མ་ཉན་ཐོས་དང་ཐུན་མོང་བའི་ཆོས་རྣམས་དང༌།

གང་དག་ཐུབ་པ་སངས་རྒྱས་ཀྱི་ཐུན་མོང་མ་ཡིན་པའི་ཆོས་རྣམས་སུ་ཡོད་པས་སོ།།བཅུ་གཅིག་པོ་དེའང་གཉིས་སུ་འདུས་ཏེ། སྤྱིའི་དབྱེ་བ་གསུམ་དང༌། བྱེ་བྲག་གི་དབྱེ་བ་བརྒྱད་རྣམས་སུ་འདུ་བས་སོ།།ངག་དོན། ཆོས་ཐམས་ཅད་ཆོས་ཅན། ཐེག་ཆེན་སྒྲུབ་པའི་དམིགས་པ་ཡིན་ཏེ། དེས་སྒྲོ་འདོགས་སོགས་སོ།།གསུམ་པ་འགྲེལ་པ་ལ་བཞི། སྤྱིར་བསྟན་པ། སོ་སོར་བཤད་པ། ཇི་ལྟར་དམིགས་པའི་ཚུལ། གྲངས་ངེས་སོ། །དང་པོ་ནི། འགྲེལ་པ། རེ་ཞིག་དང་པོར་སྤྱིར་དགེ་བ་དང་མི་དགེ་བ་དང་ལུང་དུ་མ་བསྟན་པ་སྟེ། གོ་རིམ་བཞིན་དུ་དགེ་སྦྱོང་གི་ཚུལ་ཉིད་དང༌། སྲོག་གཅོད་པ་ལ་སོགས་པ་དང༌། ལུང་དུ་མ་བསྟན་པའི་ལུས་ཀྱི་ལས་ལ་སོགས་པའོ།།འགྲེལ་པའི་སྦྱོར་ཊཱིཀ དམིགས་པ་བཅུ་གཅིག་ལས་རེ་ཞིག་དང་པོར་སྤྱིར་བསྟན་པའི་དམིགས་པ་ཆོས་ཅན། དབྱེ་ན་གསུམ་ཡོད་དེ། མཚན་ཉིད་དང་མཚོན་བྱ་གོ་རིམ་བཞིན་དུ་སྦྱར་ནས་བཤད་ན་དགེ་སྦྱོང་གི་ཚུལ་ཉིད་ལ་སོགས་པ་དགེ་བ་དང༌། སྲོག་གཅོད་པའི་ལས་ལ་སོགས་པ་མི་དགེ་བ་དང༌། ལུང་དུ་མ་བསྟན་པའི་ལུས་ཀྱི་ལས་བཟོ་བྱེད་པ་ལ་སོགས་པ་ལུང་དུ་མ་བསྟན་པ་སྟེ་གསུམ་ཡོད་པས་སོ།།གཉིས་པ་ ( སོ་སོར་བཤད་པ་ ) ལ། བསྟན། བཤད་གཉིས་ལས། དང་པོ་ནི། འགྲེལ་པ། དེའི་འོག་ཏུ་དེ་དག་ཉིད་ལ་འཇིག་རྟེན་པ་ལ་སོགས་པ་རྣམ་པ་གཉིས་པོའི་དབྱེ་བ་བཞི་ཉིད་ཀྱིས་ལྷག་མ་རྣམས་ཏེ་གྲངས་བཞིན་དུ། འགྲེལ་པའི་སྦྱོར་ཊཱིཀ དགེ་སོགས་གསུམ་པོ་དེའི་འོག་ཏུ་བསྟན་པ་དམིགས་པ་ལྷག་མ་རྣམས་ཆོས་ཅན། དབྱེ་ན་བརྒྱད་ཡོད་དེ། དགེ་སོགས་དེ་དག་ཉིད་ལ་རྩ་བའི་གྲངས་ཇི་ལྟ་བ་བཞིན་དུ་ཕྱེ་ན་འཇིག་རྟེན་པ་དང་འདས་པ་ལ་སོགས་པ་རྣམ་པ་གཉིས་གཉིས་སུ་སྦྱར་བའི་དབྱེ་བ་བཞི་ཉིད་ཀྱིས་སོ།། གཉིས་པ་ ( རྒྱས་བཤད་ ) ལ་རྩ་བ་ལྟར་བཞི་ལས། དང་པོ་ལམ་གྱི་དབང་དུ་བྱས་པ་གཉིས་ནི། འགྲེལ་པ། བྱིས་པའི་སྐྱེ་བོ་ཐམས་ཅད་དང་འབྲེལ་བའི་ཕུང་པོ་ལྔ་དང༌། འཕགས་པའི་སྐྱེ་བོ་ཐམས་ཅད་ཀྱིས་བསྡུས་པའི་བསམ་གཏན་བཞི་དང༌།འགྲེལ་པའི་སྦྱོར་ཊཱིཀ

བྱིས་པའི་སྐྱེ་བོ་སོ་སྐྱེ་ཐམས་ཅད་དང་འབྲེལ་བའི་ཕུང་པོ་ལྔ་ཆོས་ཅན། འཇིག་རྟེན་པ་ཡིན་ཏེ། ཁམས་གསུམ་པའི་སྲེད་པས་འཕངས་པའི་ཆོས་ཡིན་པས་སོ། །འཕགས་པའི་སྐྱེ་བོ་ཐམས་ཅད་ཀྱི་རྒྱུད་ཀྱིས་བསྡུས་པའི་ཟག་མེད་ཀྱི་བསམ་གཏན་བཞི་ཆོས་ཅན། འཇིག་རྟེན་ལས་འདས་པ་ཡིན་ཏེ། ཟག་མེད་ཀྱི་ཡོན་ཏན་ཡིན་པས་སོ།།གཉིས་པ་སྤང་གཉེན་གྱི་དབང་དུ་བྱས་པ་གཉིས་ནི། འགྲེལ་པ། བདག་ཏུ་ལྟ་བའི་གཉེན་པོ་མ་ཡིན་པའི་ཉེ་བར་ལེན་པའི་ཕུང་པོ་ལྔ་དང༌། དེར་ལྟ་བའི་གཉེན་པོ་དྲན་པ་ཉེ་བར་གཞག་པ་བཞི་དང༌། འགྲེལ་པའི་སྦྱོར་ཊཱིཀ ཉེ་བར་ལེན་པའི་ཕུང་པོ་ལྔ་པོ་ཆོས་ཅན། ཟག་བཅས་ཡིན་ཏེ། ཟག་པའི་སྒོ་དྲུག་གང་རུང་དང་འབྲེལ་བས་སམ་ཟག་པའི་རྟེན་བྱེད་པས་བདག་ཏུ་ལྟ་བའི་གཉེན་པོ་མ་ཡིན་པ་ཉིད་ཀྱིས་སོ། །འདས་པའི་དྲན་པ་ཉེ་བར་གཞག་པ་བཞི་ཆོས་ཅན། ཟག་མེད་ཡིན་ཏེ། བདག་དེར་ལྟ་བའི་གཉེན་པོ་བྱེད་པས་སམ་ཟག་པའི་སྒོ་གང་དང་ཡང་མ་འབྲེལ་བས་སོ།།གསུམ་པ་བདེན་གཉིས་ཀྱི་དབང་དུ་བྱས་པ་ནི། འགྲེལ་པ། རྒྱུ་དང་རྐྱེན་ལ་རག་ལས་པ་འདོད་པའི་ཁམས་ལ་སོགས་པ་དང༌། རྒྱུ་ལ་མི་ལྟོས་པ་དེ་བཞིན་ཉིད་དང༌། འགྲེལ་པའི་སྦྱོར་ཊཱིཀ འདོད་པའི་ཁམས་ལ་སོགས་པ་ཆོས་ཅན། འདུས་བྱས་ཡིན་ཏེ། རྒྱུ་དང་རྐྱེན་ལ་རག་ལས་པས་སོ། །ཆོས་ཉིད་དེ་བཞིན་ཉིད་ཆོས་ཅན། འདུས་མ་བྱས་ཡིན་ཏེ། རྒྱུ་དང་རྐྱེན་ལ་མི་ལྟོས་པས་སོ།།བཞི་པ་འབྲས་བུའི་དབང་དུ་བྱས་པ་ནི། འགྲེལ་པ། འཕགས་པའི་སྐྱེ་བོ་ཐམས་ཅད་ཀྱི་རྒྱུད་ལ་འབྱུང་པའི་བསམ་གཏན་བཞི་དང་ཡང་དག་པར་རྫོགས་པའི་སངས་རྒྱས་ཀྱི་རྒྱུད་ལ་འབྱུང་བའི་ཆོས་ཅན་སྟོབས་བཅུ་སྟེ།འགྲེལ་པའི་སྦྱོར་ཊཱིཀ བསམ་གཏན་བཞི་ལ་སོགས་པ་ཆོས་ཅན། སློབ་མ་ཉན་ཐོས་སོགས་དང་ཐུན་མོང་གི་ཆོས་ཡིན་ཏེ། ཐེག་པ་གསུམ་གྱི་འཕགས་པའི་སྐྱེ་བོ་ཐམས་ཅད་ཀྱི་རྒྱུད་ལ་འབྱུང་བའི་ཡོན་ཏན་ཡིན་པས་སོ། །སྟོབས་བཅུ་ཆོས་ཅན། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཡིན་ཏེ།

ཡང་དག་པར་རྫོགས་པའི་སངས་རྒྱས་ཁོ་ནའི་རྒྱུད་ལ་འབྱུང་བའི་ཆོས་ཅན་ཡིན་པས་སོ།།གསུམ་པ་ ( ཇི་ལྟར་དམིགས་པའི་ཚུལ་ ) ནི།འགྲེལ་པ། དེ་ལྟ་བུ་ལ་སོགས་པ་ཆོས་ཐམས་ཅད་ཇི་ལྟ་བ་བཞིན་དུ་རྟོགས་པའི་རིམ་གྱིས་དམིགས་པས་ན། འགྲེལ་པའི་སྦྱོར་ཊཱིཀ ཐེག་ཆེན་གྱི་སྒྲུབ་པ་ཆོས་ཅན། བཅུ་གཅིག་པོ་དེ་ལྟ་བུ་ལ་སོགས་པའི་ཆོས་ཐམས་ཅད་ལ་དམིགས་པའི་ཚུལ་ཡོད་དེ། གནས་ཚུལ་ཇི་ལྟ་བ་བཞིན་དུ་རྟོགས་པའི་རིམ་གྱིས་ཆོས་ཐམས་ཅད་ལ་དམིགས་པས་ནའོ།།བཞི་པ་ ( གྲངས་ངེས་ ) ནི། འགྲེལ་པ། དམིགས་པ་རྣམ་པ་བཅུ་གཅིག་གོ། འགྲེལ་པའི་སྦྱོར་ཊཱིཀ ཤེས་བྱ་ཆོས་ཅན། འདིར་བསྟན་སྒྲུབ་པའི་དམིགས་པ་ལ་བཅུ་གཅིག་ཏུ་གྲངས་ངེས་ཏེ། དམིགས་པ་རྣམ་པ་བཅུ་གཅིག་པོ་འདི་ལས་མང་མི་དགོས་ཤིང་ཉུངས་ན་མི་འདུ་བས་སོ།། དྲུག་པ་སྒྲུབ་པའི་ཆེད་དུ་བྱ་བ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དམིགས་པ་དེ་ལྟ་བུ་ལ་སྒྲུབ་པའི་ཆེད་དུ་བྱ་བ་གང་ཡིན་ཞེ་ན། ཆེད་དུ་བྱ་བ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། དམིགས་པའི་རྗེས་སུ་ཆེད་དུ་བྱ་བ་འཆད་དེ། དམིགས་པ་དེ་ལྟ་བུ་ལ་སྒྲུབ་པའི་ཆེད་དུ་བྱ་བ་གང་ཡིན་ཞེ་ན། དེའི་ལན་བསྟན་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། སེམས་ཅན་ཀུན་མཆོག་ཉིད་སེམས་དང༌།།སྤོང་དང་རྟོགས་དང་གསུམ་པོ་ལ།།ཆེན་པོ་གསུམ་གྱི་རང་བྱུང་གི།ཆེད་དུ་བྱ་བ་འདི་ཤེས་བྱ།། ༤༣ རྩ་བའི་སྦྱོར་ཊཱིཀ རང་བྱུང་སངས་རྒྱས་ཀྱི་མིང་ཅན་གྱི་བྱང་ཆུབ་སེམས་དཔའི་ཆེད་དུ་བྱ་བ་འདི་ཆོས་ཅན། དབྱེ་ན་གསུམ་དུ་ཤེས་པར་བྱ་སྟེ། ཆེན་པོ་གསུམ་གྱི་བདག་ཉིད་ཀྱིས་སོ། །དེ་ཡང་གང་ཞེ་ན། དེ་ཆོས་ཅན། གསུམ་ཡོད་དེ། རྟེན་གྱི་གང་ཟག་སེམས་ཅན་ཀུན་གྱི་མཆོག་ཉིད་དུ་བྱེད་པ་སེམས་ཆེན་པོ་དང༌། སྤོང་བ་ཆེན་པོ་དང༌། རྟོགས་པ་ཆེན་པོ་རྣམས་སུ་ཡོད་པས་སོ།།ངག་དོན། ཐེག་ཆེན་སྒྲུབ་པའི་ཆེད་དུ་བྱ་བ་ཆོས་ཅན།

ཁྱོད་ལ་དབྱེ་ན་གསུམ་ཡོད་དེ། ཁྱོད་ལ་དབྱེ་ན་ཆེན་པོ་གསུམ་ཡོད་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་ཡོངས་སུ་ཤེས་པའི་སྒོ་ནས་འབྱུང་བར་འགྱུར་བའི་སངས་རྒྱས་བྱང་ཆུབ་སེམས་དཔའ་རྣམས་ཉིད་ཀྱི་སེམས་ཅན་ཐམས་ཅད་སེམས་ཅན་ཀུན་གྱི་མཆོག་ཉིད་ཀྱི་སེམས་ཆེན་པོ་ཉིད་དང༌། སྤོང་བ་ཆེན་པོ་ཉིད་དང༌། རྟོགས་པ་ཆེན་པོ་ཉིད་ཀྱི་དབང་དུ་བྱས་ཏེ། དེ་ལྟར་སྒྲུབ་པ་ལ་འཇུག་པ་དེའི་ཕྱིར་ཆེན་པོ་ཉིད་གསུམ་དང་ལྡན་པས་ཆེད་དུ་བྱ་བ་གསུམ་དུ་ཤེས་པར་བྱའོ།།འགྲེལ་པའི་སྦྱོར་ཊཱིཀ སངས་རྒྱས་ཀྱི་མིང་གིས་བཏགས་པའི་བྱང་ཆུབ་སེམས་དཔའ་རྣམས་ཉིད་ཆོས་ཅན། ཁྱོད་ཀྱི་ཐོབ་བྱ་ཆེད་དུ་བྱ་བ་གསུམ་དུ་ཤེས་པར་བྱ་སྟེ། རྟེན་གྱི་གང་ཟག་སེམས་ཅན་ཐམས་ཅད་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་སེམས་ཆེན་པོ་ཉིད་དང༌། སྤོང་བ་ཆེན་པོ་ཉིད་དང༌། རྟོགས་པ་ཆེན་པོ་ཉིད་དང་གསུམ་གྱི་དབང་དུ་བྱས་ཏེ་བསྒྲུབ་བྱ་ཆེན་པོ་གསུམ་ཡོད་པ་དེ་ལྟར་སྒྲུབ་པ་ལ་འཇུག་པ་དེའི་ཕྱིར་ན་ཆེད་དུ་བྱ་བ་ཆེན་པོ་ཉིད་གསུམ་དང་ལྡན་པས་སོ།།སྐབས་འདིར་བྱང་ཆུབ་སེམས་དཔའ་ལ་སངས་རྒྱས་ཀྱི་མིང་གིས་འདོགས་པའི་རྒྱུ་མཚན་ཡོད་དེ། སྤངས་རྟོགས་མཛད་པའི་ཡོན་ཏན་མཐའ་དག་ཡོངས་སུ་ཤེས་པའི་སྒོ་ནས་རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་སངས་རྒྱས་ཀྱི་སར་འབྱུང་བར་འགྱུར་བས་སོ།།བདུན་པ་སྒྲུབ་པའི་ངོ་བོ་ལ་གསུམ། མཚམས་སྦྱར་བ། ངོ་བོ་ངོས་བཟུང་བ། སོ་སོའི་རང་བཞིན་བཤད་པའོ། །དང་པོ་ནི། འགྲེལ་པ། དེ་ལྟར་སྒྲུབ་པའི་རྟེན་དུ་གྱུར་པ་ལ་སོགས་པ་བརྗོད་ནས། དེའི་རང་གི་ངོ་བོ་གང་ཡིན་ཞེ་ན། འགྲེལ་པའི་སྦྱོར་ཊཱིཀ བཤད་པ་དེ་ལྟར་སྒྲུབ་པའི་རྟེན་དུ་གྱུར་པ་དང་ལ་སོགས་པས་དམིགས་པ་དང་ཆེད་དུ་བྱ་བ་བརྗོད་ནས་སྒྲུབ་པའི་ངོ་བོ་འཆད་དེ། ཐེག་ཆེན་གྱི་སྒྲུབ་པ་དེའི་རང་གི་ངོ་བོ་གང་ཡིན་ཞེ་ན་ལན་བསྟན་པའི་ཆེད་ཡོད་པས་སོ།།གཉིས་པ་

( ངོ་བོ་ངོས་བཟུང་བ་ ) ལ་གཉིས། མཁྱེན་གསུམ་ཡུལ་གྱི་སྒྲུབ་པ་དང༌། སྦྱོར་བཞི་ཡུལ་ཅན་གྱི་སྒྲུབ་པའོ། །དང་པོ་ནི། འགྲེལ་པ། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་སྤྱིར་དགེ་བའི་ཆོས་ཀྱི་རྟེན་ཅན་དང༌། འགྲེལ་པའི་སྦྱོར་ཊཱིཀ མཁྱེན་གསུམ་ལ་ཐོས་བསམ་གཙོ་བོར་གྱུར་པའི་བྱང་སེམས་ཀྱི་མཁྱེན་པ་ཆོས་ཅན། མཁྱེན་གསུམ་ཡུལ་གྱི་སྒྲུབ་པ་ཡིན་ཏེ། ཡུལ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ལ་ཐོས་བསམ་བྱས་ནས་སྤྱིར་ཐེག་ཆེན་གྱི་དགེ་བའི་ཆོས་རྣམས་ཀྱི་རྟེན་ཅན་དུ་གྱུར་པའི་ཐེག་ཆེན་གྱི་སྦྱོར་བ་ཡིན་པས་སོ།།གཉིས་པ་ ( སྦྱོར་བཞི་ཡུལ་ཅན་གྱི་སྒྲུབ་པ་ ) ནི།འགྲེལ་པ། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་མངོན་པར་རྟོགས་པ་རྣམ་པ་བཞི་ལ། མངོན་པར་རྟོགས་པ་རེ་རེ་ཞིང་ཕ་རོལ་ཏུ་ཕྱིན་པ་དྲུག་གི་རྟེན་ཅན་གྱི་བྱ་བ་ནི་སྒྲུབ་པ་སྟེ། འགྲེལ་པའི་སྦྱོར་ཊཱིཀ འཁོར་གསུམ་མི་དམིགས་པའི་སྦྱིན་སོགས་གཙོ་བོར་ཉམས་སུ་ལེན་པའི་བྱང་སེམས་ཀྱི་བརྩོན་འགྲུས་ནི་ཆོས་ཅན། ཡུལ་ཅན་སྦྱོར་བ་བཞིའི་སྒྲུབ་པ་ཡིན་ཏེ། རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་དང་ལ་སོགས་པས་རྩེ་སྦྱོར་དང་མཐར་གྱིས་སྦྱོར་དང་སྐད་ཅིག་སྦྱོར་ཏེ་མངོན་པར་རྟོགས་པ་རྣམ་པ་བཞིའི་གནས་སྐབས་ལ་མངོན་པར་རྟོགས་པ་བཞི་པོ་རེ་རེ་ཞིང་ཕ་རོལ་ཏུ་ཕྱིན་པ་དྲུག་དྲུག་གི་རྟེན་ཅན་དུ་ཉམས་སུ་ལེན་པའི་བྱ་བ་ཡིན་པས་སོ།།གསུམ་པ་ ( སོ་སོའི་རང་བཞིན་བཤད་པ་ ) ལ་བཞི། གོ་ཆ་བརྩོན་འགྲུས་ཀྱི་སྒྲུབ་པ། འཇུག་པ་རྣམ་པ་དགུའི་སྒྲུབ་པ། ཚོགས་བཅུ་བདུན་གྱི་སྒྲུབ་པ། ངེས་འབྱུང་སྒྲུབ་པ་བརྒྱད་བཤད་པའོ། །དང་པོ་ལ། སྦྱར། རྩ། འགྲེལ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་ཇི་ལྟ་བ་བཞིན་དུ་སྦྱོར་བ་དང་མཐོང་བ་དང་སྒོམ་པ་དང་ཁྱད་པར་གྱི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་གོ་ཆ་དང་འཇུག་པ་དང་ཚོགས་དང་ངེས་པར་འབྱུང་བ་རྣམས་ཀྱི་ནང་ནས་བརྩོན་འགྲུས་ཀྱི་ངོ་བོ་ཉིད་ཀྱིས་དང་པོ་གོ་ཆའི་སྒྲུབ་པ་གསུངས་པ།

འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། སྒྲུབ་པའི་ངོ་བོ་བསྟན་པ་དེ་ལྟར་སྒྲུབ་པ་བཞིའི་ནང་ནས་དང་པོར་གོ་ཆའི་སྒྲུབ་པ་གསུངས་ཏེ། གོ་སྒྲུབ་དེ་སྦྱོར་བའི་བརྩོན་འགྲུས་ཀྱི་ངོ་བོ་ཉིད་ཡིན་པ་ཉིད་ཀྱིས་སོ།།སྒྲུབ་པ་བཞི་པོ་དེའི་ས་མཚམས་གང་ཞེ་ན། སྒྲུབ་པ་བཞི་པོ་དེའི་ས་མཚམས་ཀྱང་ཇི་ལྟ་བ་བཞིན་དུ་བཤད་པར་བྱ་སྟེ། གོ་ཆའི་སྒྲུབ་པའི་མ་མཐའ་ནི་མཐོང་ལམ་ལ་བརྒྱུད་ནས་སྦྱོར་བའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཐེག་ཆེན་གྱི་ཚོགས་ལམ་ནས་དང༌། འཇུག་པའི་སྒྲུབ་པའི་མ་མཐའ་ནི་མཐོང་ལམ་ལ་ཉེ་བར་སྦྱོར་བའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཐེག་ཆེན་གྱི་སྦྱོར་ལམ་ནས་དང༌། ཚོགས་ཀྱི་སྒྲུབ་པའི་མ་མཐའ་ནི་མཐོང་ལམ་ལ་དངོས་སུ་སྦྱོར་བའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཐེག་ཆེན་གྱི་སྦྱོར་ལམ་ཆོས་མཆོག་ཐ་མ་ནས་དང༌།ཚོགས་སྒྲུབ་ཀྱི་ནང་ཚན་མཐོང་སྤང་གི་གཉེན་པོའི་ཚོགས་སྒྲུབ་ནི་མཐོང་བའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཐེག་ཆེན་གྱི་མཐོང་ལམ་བར་ཆད་མེད་ལམ་ནས་དང༌། སྒོམ་སྤང་གི་གཉེན་པོའི་ཚོགས་སྒྲུབ་ནི་སྒོམ་པའི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་ཐེག་ཆེན་གྱི་སྒོམ་ལམ་བར་ཆད་མེད་ལམ་ནས་དང༌། ངེས་པར་འབྱུང་བའི་སྒྲུབ་པའི་མ་མཐའ་ནི་ཁྱད་པར་གྱི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད་དག་ས་ནས་ཡོད་པས་སོ།།གཉིས་པ་

( རྩ་བ་ ) ནི། རྩ་བ། དེ་དག་སོ་སོར་སྦྱིན་ལ་སོགས།།རྣམ་པ་དྲུག་ཏུ་བསྡུས་པ་ཡིས།།གོ་ཆའི་སྒྲུབ་པ་གང་ཡིན་དེ།།དྲུག་ཚན་དྲུག་གིས་ཇི་བཞིན་བཤད།། ༤༤རྩ་བའི་སྦྱོར་ཊཱིཀ གོ་ཆའི་སྒྲུབ་པ་གང་ཡིན་པ་དེ་ཆོས་ཅན། དྲུག་ཚན་དྲུག་གི་སྒོ་ནས་མདོ་ཇི་ལྟ་བ་བཞིན་བཤད་དེ། སྦྱིན་སོགས་དྲུག་པོ་དེ་དག་སོ་སོར་སྦྱིན་པ་ལ་སོགས་པ་རྣམ་པ་དྲུག་དྲུག་ཏུ་བསྡུས་པའི་སྒོ་ནས་ཕྱིན་ཅི་མ་ལོག་པར་བཤད་པས་སོ།།ངག་དོན། རྗེ་བཙུན་བྱམས་མགོན་ཆོས་ཅན། གོ་སྒྲུབ་མདོ་བཞིན་དུ་བཤད་དེ། དྲུག་ཚན་དྲུག་གི་སྒོ་ནས་ཕྱིན་ཅི་མ་ལོག་པར་བཤད་པའི་ཕྱིར། གསུམ་པ་ ( འགྲེལ་པ་ ) ལ་གསུམ། སྦྱིན་པ་ཕར་ཕྱིན་དྲུག་ལྡན་དུ་ཉམས་སུ་ལེན་པའི་ཚུལ། དེས་ཕར་ཕྱིན་ལྷག་མ་ལྔ་ལ་རིགས་འགྲེ་བ། རྩ་བའི་ཚིག་དོན་བསྡུས་ཏེ་བསྟན་པའོ། །དང་པོ་ནི། འགྲེལ་པ། ཆོས་ཀྱི་སྦྱིན་པ་ལ་སོགས་པ་སྦྱིན་པར་བྱེད་པ་ན། ཉན་ཐོས་ཀྱི་ཡིད་ལ་བྱེད་པ་ལ་སོགས་པ་སྤོང་བ་དང༌། སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་བཟོད་པ་དང༌། འདུན་པ་སྐྱེད་པ་དང༌། ཐེག་པ་གཞན་དང་མ་འདྲེས་པའི་རྩེ་གཅིག་པ་ཉིད་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་རྣམས། གོ་རིམ་བཞིན་དུ་སྦྱིན་པར་བྱ་བ་ལ་སོགས་པ་མི་དམིགས་པའི་གོ་ཆ་ཉིད་ཀྱིས་བྱེད་པ་དང༌། འགྲེལ་པའི་སྦྱོར་ཊཱིཀ བྱང་སེམས་ཚོགས་ལམ་པ་ཆོས་ཅན། སྦྱིན་པ་ཕར་ཕྱིན་དྲུག་ལྡན་དུ་ཉམས་སུ་ལེན་ཚུལ་ཡོད་དེ། ཆོས་ཀྱི་སྦྱིན་པ་དང་ལ་སོགས་པས་ཟང་ཟིང་དང་སྐྱབས་ཀྱི་སྦྱིན་པ་ཉམས་སུ་ལེན་པར་བྱེད་པ་ན་གཏོང་བའི་སེམས་པ་དེ་ཉིད་བླ་མེད་རྫོགས་བྱང་དུ་སྔོ་བ་སྦྱིན་པའི་སྦྱིན་པ་དང༌། སྔོ་བ་འདི་དྲུག་ཆར་ལ་སྦྱར་བར་བྱ་བ་ཡིན་ནོ། །ཉན་ཐོས་ཀྱི་བསམ་པ་རང་དོན་ཡིད་ལ་བྱེད་པ་དང་ལ་སོགས་པས་བསམ་སྦྱོར་མ་དག་པ་གཞན་སྤོང་བ་སྦྱིན་པའི་ཚུལ་ཁྲིམས་དང་སློངས་མོ་བ་སོགས་སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་བཟོད་པ་སྦྱིན་པའི་བཟོད་པ་དང༌།

དགེ་བ་ལ་སྤྲོ་བའི་འདུན་པ་སྐྱེད་པ་སྦྱིན་པའི་བརྩོན་འགྲུས་དང༌། ཐེག་པ་གཞན་ཐེག་དམན་དང་མ་འདྲེས་པའི་སེམས་རྩེ་གཅིག་པ་ཉིད་ཀྱིས་དགེ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྔོ་བ་སྦྱིན་པའི་བསམ་གཏན་དང༌། སྦྱིན་པར་བྱ་བ་དང་ལ་སོགས་པས་ལེན་པ་པོ་སོགས་མི་དམིགས་པ་ནི་སྦྱིན་པའི་ཤེས་རབ་སྟེ་དྲུག་པོ་རྣམས་ལ་གོ་རིམ་བཞིན་དུ་སྦྱིན་པ་གཏང་བར་བྱའོ་སྙམ་པ་ལ་སོགས་པའི་གོ་ཆ་ཉིད་ཀྱིས་ཡུལ་དུ་བྱེད་པའི་ཚུལ་གྱིས་ཉམས་སུ་ལེན་པས་སོ།།གཉིས་པ་ ( དེས་ཕར་ཕྱིན་ལྷག་མ་ལྔ་ལ་རིགས་འགྲེ་བ་ ) ནི། འགྲེལ་པ། དེ་བཞིན་དུ་ཚུལ་ཁྲིམས་སྲུང་བར་བྱེད། བཟོད་པ་རྫོགས་པར་བྱེད། བརྩོན་འགྲུས་རྩོམ། བསམ་གཏན་སྒྲུབ། ཤེས་རབ་སྒོམ་པར་བྱེད་དོ།།འགྲེལ་པའི་སྦྱོར་ཊཱིཀ དེ་ཆོས་ཅན། ཚུལ་ཁྲིམས་སོགས་ལྷག་མ་ལྔ་པོ་དེ་ལྟར་དུ་ཉམས་སུུ་ལེན་ཚུལ་ཡོད་དེ། སྦྱིན་པ་དྲུག་ལྡན་དུ་གཏོང་བ་དེ་བཞིན་དུ་ཚུལ་ཁྲིམས་དྲུག་ལྡན་དུ་བསྲུང་བར་བྱེད། བཟོད་པ་དྲུག་ལྡན་དུ་རྫོགས་པར་བྱེད། བརྩོན་འགྲུས་དྲུག་ལྡན་དུ་བརྩོམ། བསམ་གཏན་དྲུག་ལྡན་དུ་སྒྲུབ། ཤེས་རབ་དྲུག་ལྡན་དུ་སྒོམ་པའི་ཚུལ་གྱིས་ཉམས་སུ་ལེན་པར་བྱེད་པས་སོ།།གསུམ་པ་ ( རྩ་བའི་ཚིག་དོན་བསྡུས་ཏེ་བསྟན་པ་ ) ནི། འགྲེལ་པ། དེ་ལྟར་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་སོ་སོར་སྦྱིན་པ་ལ་སོགས་པ་བསྡུས་པས་ན་དྲུག་ཚན་དྲུག་གིས། །རྣམ་པ་སུམ་ཅུ་རྩ་དྲུག་ཡིན་མོད་ཀྱི། སྦྱིན་པ་ལ་སོགས་དྲུག་ཆོས་མཐུན་པའི་ཕྱིར་གོ་ཆའི་སྒྲུབ་པ་རྣམ་པ་དྲུག་གོ །བམ་པོ་གཉིས་པ།འགྲེལ་པའི་སྦྱོར་ཊཱིཀ བཤད་པ་དེ་ལྟར། བསྡུ་བྱ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོས་སྡུད་བྱེད་སོ་སོར་སྦྱིན་པ་ལ་སོགས་པ་རེ་རེ་ཚང་བར་བསྡུས་པས་ན་དྲུག་ཚན་དྲུག་ཡོད་པ་ཉིད་ཀྱིས་རྣམ་པ་སུམ་ཅུ་རྩ་དྲུག་ཡིན་མོད་ཀྱིས་ཀྱང་མདོར་བསྡུས་ནས་གོ་ཆའི་སྒྲུབ་པ་རྣམ་པ་དྲུག་ཏུ་བཞག་སྟེ།

ཕར་ཕྱིན་དྲུག་གི་སྦྱིན་པ་རྣམས་སྦྱིན་པ་དང༌། ཚུལ་ཁྲིམས་རྣམས་ཚུལ་ཁྲིམས་ལ་སོགས་པ་སྟེ་དྲུག་ཏུ་ཆོས་མཐུན་པའི་ཕྱིར་རོ། །བམ་པོ་གཉིས་པ་འདི་ནས་འཆད་དོ།།གཉིས་པ་འཇུག་པ་རྣམ་པ་དགུའི་སྒྲུབ་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་གོ་བསྒོས་པ་ལ་འཇུག་པ་འབྱུང་བས། གཉིས་པ་འཇུག་པའི་སྒྲུབ་པ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། གོ་སྒྲུབ་ཀྱི་རྗེས་སུ་སྒྲུབ་པ་གཉིས་པ་འཇུག་པའི་སྒྲུབ་པ་འཆད་དེ། བཤད་པ་དེ་ལྟར་བསམ་པས་གོ་བགོས་པ་ལས་སྦྱོར་བས་འཇུག་པ་དེ་འབྱུང་བས་སོ།།གཉིས་པ་ ( རྩ་བ་ ) ནི། རྩ་བ། བསམ་གཏན་གཟུགས་མེད་སྦྱིན་སོགས་དང༌།།ལམ་དང་བྱམས་ལ་སོགས་པ་དང༌།།དམིགས་པ་མེད་དང་ལྡན་པ་དང༌།།འཁོར་གསུམ་རྣམ་པར་དག་པ་དང༌།། ༤༥ ཆེད་དུ་བྱ་དང་མངོན་ཤེས་དྲུག།རྣམ་ཀུན་མཁྱེན་པའི་ཚུལ་ལ་ནི།།འཇུག་པའི་སྒྲུབ་པ་ཐེག་ཆེན་ལ།།འཛེགས་པ་ཡིན་པར་ཤེས་པར་བྱ།། ༤༦ རྩ་བའི་སྦྱོར་ཊཱིཀ ཐེག་ཆེན་ལ་འཛེག་པ་ཡིན་པར་ཤེས་པར་བྱ་བའི་འཇུག་པའི་སྒྲུབ་པ་ཆོས་ཅན། ཁོང་ལ་འཇུག་ཡུལ་གྱི་སྒོ་ནས་དབྱེ་ན་དགུ་ཡོད་དེ། བསམ་གཏན་དང༌། གཟུགས་མེད་ཀྱི་སྙོམས་པར་འཇུག་པའི་ཏིང་ངེ་འཛིན་ལ་འཇུག་སྒྲུབ་དང༌། སྦྱིན་སོགས་ཕར་ཕྱིན་དྲུག་ལ་འཇུག་སྒྲུབ་དང༌། མཐོང་སྒོམ་མི་སློབ་ཁྱད་པར་ལམ་རྣམས་ལ་འཇུག་སྒྲུབ་དང༌། བྱམས་པ་ལ་སོགས་པ་ཚད་མེད་བཞི་ལ་འཇུག་སྒྲུབ་དང༌། དངོས་པོར་དམིགས་པ་མེད་པ་དང་ལྡན་པ་ལ་འཇུག་སྒྲུབ་དང༌། འཁོར་གསུམ་རྣམ་པར་དག་པ་ལ་འཇུག་སྒྲུབ་དང༌། ཆེད་དུ་བྱ་བ་ཆེན་པོ་གསུམ་ལ་འཇུག་སྒྲུབ་དང༌། མངོན་ཤེས་དྲུག་ལ་འཇུག་སྒྲུབ་དང༌། རྣམ་པ་ཀུན་མཁྱེན་པའི་ཚུལ་ལ་འཇུག་སྒྲུབ་རྣམས་སུ་ཡོད་པས་སོ།།འཇུག་ཡུལ་དགུ་པོ་དེའང་གཉིས་སུ་འདུས་ཏེ། རྒྱུའི་ཐེག་ཆེན་དང་འབྲས་བུའི་ཐེག་ཆེན་གཉིས་སུ་འདུ་བས་སོ། །དང་པོ་ལ་གསུམ། རང་དོན་གྱི་དབང་དུ་བྱས་པ་དང༌།

གཞན་དོན་གྱི་དབང་དུ་བྱས་པ་དང༌། གཉིས་ཀ་ཁྱད་པར་དུ་བྱེད་པའི་ཆོས་སོ། །དང་པོ་ལ། འཇིག་རྟེན་པའི་དག་པ་ཐོབ་བྱེད་དང༌། འདས་པའི་དག་པ་ཐོབ་བྱེད་གཉིས་ལས། ཕྱི་མ་ལའང་སྤྱོད་པའི་དབང་དུ་བྱས་པ་དང༌། ལྟ་བའི་ཡུལ་ཅན་གྱི་དབང་དུ་བྱས་པའོ།། གཉིས་པ་གཞན་དོན་གྱི་དབང་དུ་བྱས་པ་ལའང་གཉིས་ཏེ། ཐབས་དང་ཤེས་རབ་བོ།། གསུམ་པ་གཉིས་ཀ་ཁྱད་པར་དུ་བྱེད་པའི་ཆོས་ལ་གསུམ། རྟོགས་པའི་ཁྱད་པར། ཆེད་དུ་བྱ་བའི་ཁྱད་པར། མཐུའི་ཁྱད་པར་རོ། །དེ་ལྟར་རྒྱུའི་ཐེག་ཆེན་བརྒྱད་དང༌། འབྲས་བུའི་ཐེག་ཆེན་དང་དགུའོ།།ངག་དོན། འདིར་བསྟན་འཇུག་སྒྲུབ་ཆོས་ཅན། ཁྱོད་ལ་དབྱེ་ན་དགུ་ཡོད་དེ། ཁྱོད་ཀྱི་འཇུག་ཡུལ་ཐེག་ཆེན་དེ་ལ་དགུ་ཡོད་པའི་ཕྱིར། རྐང་པ་དང་པོའི་ཕྱེད་དང་རྗེས་མ་གཉིས་སྦྱར་བའི་ངག་དོན། བསམ་གཏན་དང་གཟུགས་མེད་ཀྱི་སྙོམས་འཇུག་ཉམས་སུ་ལེན་པའི་ཐེག་ཆེན་གྱི་སྦྱོར་ལམ་དྲོད་ཆོས་ཅན། བསམ་གཏན་གཟུགས་མེད་ལ་འཇུག་པའི་སྒྲུབ་པ་ཡིན་ཏེ། བསམ་གཏན་གཟུགས་མེད་ཀྱི་ཐེག་ཆེན་ལ་འཛེག་པའི་བྱང་སེམས་སྦྱོར་ལམ་པའི་མཁྱེན་པ་ཡིན་པའི་ཕྱིར་རོ།།གསུམ་པ་ ( འགྲེལ་པ་ ) ནི། འགྲེལ་པ། བསམ་གཏན་དང་གཟུགས་མེད་པའི་སྙོམ་པར་འཇུག་པ་དང༌། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་དང༌། མཐོང་བ་དང་བསྒོམ་པ་དང་མི་སློབ་པ་དང་ཁྱད་པར་གྱི་ལམ་དང༌། ཚད་མེད་པ་བཞི་དང༌། མི་དམིགས་པ་དང་ལྡན་པ་དང༌། དངོས་པོ་ཐམས་ཅད་ལ་འཁོར་གསུམ་དག་པ་དང༌། ཆེད་དུ་བྱ་བ་དང༌། མངོན་པར་ཤེས་པ་དྲུག་དང༌། རྣམ་པ་ཐམས་ཅད་མཁྱེན་པ་ཉིད་དག་ལ་ཡང་དག་པར་གནས་པའི་མཚན་ཉིད་ནི། ཐེག་པ་ཆེན་པོའི་ཆོས་མཐའ་དག་གནོན་པའི་ངོ་བོ་ཉིད་ཡིན་པས་འཇུག་པའི་སྒྲུབ་པ་རྣམ་པ་དགུའོ།།འགྲེལ་པའི་སྦྱོར་ཊཱིཀ འཇུག་ཡུལ་ཐེག་པ་ཆེན་པོའི་ཆོས་དགུ་པོ་མཐའ་དག་ལ་འཛེག་ཅིང་གནོན་པའི་ངོ་བོ་ཉིད་ཡིན་པས་ན་འཇུག་པའི་སྒྲུབ་པ་ནི་ཆོས་ཅན། དབྱེ་ན་རྣམ་པ་དགུ་ཡོད་དེ། ཚོར་བས་ངེས་པར་འབྱུང་བ་བསམ་གཏན་དང་འདུ་ཤེས་ཀྱིས་ངེས་པར་འབྱུང་བ་གཟུགས་མེད་པའི་སྙོམས་པར་འཇུག་པ་ལ་འཇིག་པའི་

( འཇུག་པའི་ ) འཇུག་སྒྲུབ་དང༌། དེ་བཞིན་དུ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ལ་དང༌། མཐོང་བའི་ལམ་དང་མ་དག་སའི་སྒོམ་པའི་ལམ་དང་འབད་རྩོལ་ཞི་བས་མི་སློབ་པའི་ལམ་ས་བརྒྱད་པ་དང་ཁྱད་པར་གྱི་ལམ་ས་དགུ་པ་དང་བཅུ་པ་ལ་དང༌། བྱམས་སོགས་ཚད་མེད་པ་བཞི་ལ་དང༌། གཞན་དོན་རྣམ་དག་མི་དམིགས་པ་དང་ལྡན་པ་ལ་དང༌། དངོས་པོ་ཐམས་ཅད་ལ་འཁོར་གསུམ་རྣམ་པར་དག་པ་ལ་དང༌། ཆེད་དུ་བྱ་བ་ཆེན་པོ་གསུམ་ལ་དང༌། མངོན་པར་ཤེས་པ་དྲུག་ལ་དང༌། ཐོབ་བྱ་རྣམ་པ་ཐམས་ཅད་མཁྱེན་པ་ཉིད་དག་ལ་བསམ་སྦྱོར་གྱིས་ཡང་དག་པར་གནས་པའི་མཚན་ཉིད་ཅན་ལ་འཛེག་པའི་འཇུག་སྒྲུབ་རྣམས་སུ་ཡོད་པས་སོ།། གསུམ་པ་ཚོགས་བཅུ་བདུན་གྱི་སྒྲུབ་པ་ལ་གསུམ། མཚམས་སྦྱར་བ། ཚོགས་སྒྲུབ་བཅུ་བདུན་སྤྱིར་བསྟན་པ། རྟོགས་དཀའ་བ་ཁྱད་པར་དུ་བཤད་པའོ། །དང་པོ་ ( མཚམས་སྦྱར་ ) ནི། འགྲེལ་པ། དེ་ལྟར་འཇུག་པ་བྱས་པ་ལ་ཚོགས་སྐྱེ་བས་གསུམ་པ་ཚོགས་ཀྱི་སྒྲུབ་པ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། འཇུག་སྒྲུབ་ཀྱི་འོག་ཏུ་གསུམ་པ་ཚོགས་ཀྱི་སྒྲུབ་པ་བསྟན་ཏེ། བཤད་པ་དེ་ལྟར་ཐེག་ཆེན་ལ་འཇུག་པ་བྱས་པ་ལས་ཚོགས་སྐྱེ་བས་སོ།།གཉིས་པ་ ( ཚོགས་སྒྲུབ་བཅུ་བདུན་སྤྱིར་བསྟན་པ་ ) ལ། རྩ་བ། འགྲེལ་པ་གཉིས་ལས། དང་པོ་ནི།རྩ་བ། བརྩེ་དང་སྦྱིན་ལ་སོགས་པ་དྲུག།ཞི་གནས་ལྷག་མཐོང་བཅས་པ་དང༌།།ཟུང་དུ་འབྲེལ་པའི་ལམ་གང་དང༌།།ཐབས་ལ་མཁས་པ་གང་ཡིན་དང༌།། ༤༧ ཡེ་ཤེས་དང་ནི་བསོད་ནམས་དང༌།།ལམ་དང་གཟུངས་དང་ས་བཅུ་དང༌།།གཉེན་པོ་ཚོགས་ཀྱི་སྒྲུབ་པ་ཡི།།རིམ་པ་ཡིན་པར་ཤེས་པར་བྱ།། ༤༨ རྩ་བའི་སྦྱོར་ཊཱིཀ ཚོགས་ཀྱི་སྒྲུབ་པའི་རིམ་པ་ཡིན་པར་ཤེས་པར་བྱ་བ་ནི་ཆོས་ཅན། དབྱེ་ན་བཅུ་བདུན་ཡོད་དེ། བརྩེ་བ་སྙིང་རྗེ་ཆེན་པོའི་ཚོགས་ཀྱི་སྒྲུབ་པ་དང༌། དེ་བཞིན་དུ་སྦྱིན་པ་ལ་སོགས་པ་ཕར་ཕྱིན་དྲུག་གི་ཚོགས་སྒྲུབ་དྲུག་དང༌། ཞི་གནས་ཀྱི་ཚོགས་སྒྲུབ་དང༌། ལྷག་མཐོང་དང་བཅས་པའི་ཚོགས་སྒྲུབ་དང༌།

ཐབས་ཤེས་ཟུང་དུ་འབྲེལ་བའི་ལམ་གང་ཡིན་པའི་ཚོགས་སྒྲུབ་དང༌། ཐབས་ལ་མཁས་པ་གང་ཡིན་པའི་ཚོགས་སྒྲུབ་དང༌། ཡེ་ཤེས་ཀྱི་ཚོགས་སྒྲུབ་དང་ནི། བསོད་ནམས་ཀྱི་ཚོགས་སྒྲུབ་དང༌། ལམ་གྱི་ཚོགས་སྒྲུབ་དང༌། གཟུངས་ཀྱི་ཚོགས་སྒྲུབ་དང༌། ས་བཅུའི་ཚོགས་སྒྲུབ་དང༌། གཉེན་པོའི་ཚོགས་སྒྲུབ་རྣམས་སུ་ཡོད་པས་སོ།།བཅུ་བདུན་པོ་དེའང་གཉིས་སུ་འདུ་སྟེ། ཐེག་པ་ལ་གནས་ནས་གོ་ཆ་ཆེན་པོ་བགོས་པར་འཇོག་བྱེད་དང༌། ཐེག་པ་རང་གི་ངོ་བོ་དང་གཉིས་སུ་འདུ་བས་སོ། །དང་པོ་ལ། བསམ་པ་རྣམ་དག་གི་ཆོས། སྦྱོར་བ་ཁྱད་པར་ཅན་གྱི་ཆོས། སྲིད་ཞི་གཉིས་ལས་འཛིན་པའི་ཆོས་དང་གསུམ་ལས། ཕྱི་མ་ལའང༌། ཐབས་དང༌། ཤེས་རབ་དང༌། ཟུང་འཇུག་གསུམ་མོ། །གཉིས་པ་ཐེག་པ་རང་གི་ངོ་བོ་ལ། བགྲོད་བྱེད་ལམ་གྱི་དབང་དུ་བྱས་པ་དང༌། མཐར་ཕྱིན་པའི་རྒྱུ་གཉིས་ལས། དང་པོ་ལ། ལམ་གྱི་ཁྱད་པར། དེའི་རྒྱུ། དེའི་ངོ་བོ། དེའི་བྱེད་ལས་དང་བཞིའོ། །གཉིས་པ་ལ། ཡོན་ཏན་གྱི་རྟེན་ས་བཅུ་དང༌། དྲི་མ་སེལ་བྱེད་གཉེན་པོ་གཉིས་སོ།།ངག་དོན། འདིར་བསྟན་ཚོགས་སྒྲུབ་ཆོས་ཅན། དབྱེ་ན་བཅུ་བདུན་ཡོད་དེ། ཁྱོད་ཀྱི་ཉམས་སུ་བླང་བྱ་ཚོགས་དེ་ལ་བཅུ་བདུན་ཡོད་པས་སོ།།གཉིས་པ་ ( འགྲེལ་པ་ ) ནི། འགྲེལ་པ། སྙིང་རྗེ་ཆེན་པོ་དང༌། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། ཞི་གནས་དང༌། ལྷག་མཐོང་དང༌། ཟུང་དུ་འབྲེལ་བའི་ལམ་དང༌། ཐབས་མཁས་པ་དང༌། ཡེ་ཤེས་དང༌། བསོད་ནམས་དང༌། མཐོང་བ་ལ་སོགས་པའི་ལམ་དང༌། ཚིག་ལ་སོགས་པའི་གཟུངས་དང༌། ས་དང་ གཉེན་པོ་རྣམས་མི་དམིགས་པས་ཀུན་རྫོབ་ཀྱི་བདེན་པ་ལས་མི་འདའ་བར་ཐེག་པ་ཆེན་པོའི་དོན་མཐའ་དག་སྒྲུབ་པས་སྙིང་རྗེ་ལ་སོགས་པ་འདི་དག་གིས་ཡང་དག་པར་འགྲུབ་པའི་ངོ་བོས་བྱང་ཆུབ་ཆེན་པོ་འབྱིན་པར་བྱེད་པའི་ཕྱིར་ན། སྙིང་རྗེ་ཆེན་པོ་ལ་སོགས་པ་ནི་ཚོགས་ཡིན་པས་ཚོགས་ཀྱི་སྒྲུབ་པ་རྣམ་པ་བཅུ་བདུན་ནོ།།འགྲེལ་པའི་སྦྱོར་ཊཱིཀ

ཉམས་སུ་བླང་བྱ་ཚོགས་བཅུ་བདུན་པོ་རྣམས་དོན་དམ་པར་མི་དམིགས་པའི་སྒོ་ནས་ཀུན་རྫོབ་ཀྱི་བདེན་པ་སྣང་ཙམ་ལས་མི་འདའ་བར་ཐེག་པ་ཆེན་པོའི་དོན་མཐའ་དག་སྒྲུབ་པས་ན་སྙིང་རྗེ་ཆེན་པོ་ལ་སོགས་པ་ཉམས་སུ་ལེན་པའི་སྒྲུབ་པ་བཅུ་བདུན་པོ་འདི་ནི་ཆོས་ཅན། ཚོགས་ཀྱི་སྒྲུབ་པ་ཡིན་ཏེ། ཐོབ་བྱ་བྱང་ཆུབ་ཆེན་པོ་འབྱིན་པར་བྱེད་པའི་རྒྱུའི་ཚོགས་ཡིན་པའི་ཕྱིར་ཏེ། སྙིང་རྗེ་ལ་སོགས་པའི་སྒྲུབ་པ་བཅུ་བདུན་པོ་འདི་དག་གིས་བྱང་ཆེན་ཡང་དག་པར་འགྲུབ་པའི་ངོ་བོ་ཡིན་པས་སོ།།ཚོགས་སྒྲུབ་བཅུ་བདུན་པོ་དེ་ཡང་གང་ཞེ་ན། ཚོགས་ཀྱི་སྒྲུབ་པ་ཆོས་ཅན། རྣམ་པ་བཅུ་བདུན་ཡོད་དེ། སྙིང་རྗེ་ཆེན་པོའི་ཚོགས་སྒྲུབ་དང༌། དེ་བཞིན་དུ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། རྩེ་གཅིག་པ་ཞི་གནས་དང༌། གནས་ལུགས་རྟོགས་པའི་ལྷག་མཐོང་དང༌། ཐབས་ཤེས་ཟུང་དུ་འབྲེལ་བའི་ལམ་དང༌། གཞན་དོན་བྱེད་པའི་ཐབས་མཁས་པ་དང༌། སྟོང་ཉིད་རྟོགས་པའི་ཡེ་ཤེས་དང༌། བསོད་ནམས་ཀྱི་རྒྱུ་ཏིང་ངེ་འཛིན་དང༌། མཐོང་བ་ལ་སོགས་པའི་ལམ་དང༌། ཚིག་མི་བརྗེད་པ་ལ་སོགས་པའི་གཟུངས་དང༌། ས་བཅུ་དང༌། གཉེན་པོའི་ཚོགས་སྒྲུབ་རྣམས་སུ་ཡོད་པས་སོ།།གསུམ་པ་རྟོགས་དཀའ་བ་ཁྱད་པར་དུ་བཤད་པ་ལ་གསུམ། ཡེ་ཤེས་ཀྱི། སའི། གཉེན་པོའི་ཚོགས་ཁྱད་པར་དུ་བཤད་པའོ། །དང་པོ་ལ་གཉིས། ཡུལ་ཅན་ཡེ་ཤེས་དང༌། ཡུལ་སྟོང་པ་ཉིད་བསྟན་པའོ། །དང་པོ་ནི། འགྲེལ་པ། དེ་ལ་ཡེ་ཤེས་ཀྱི་ཚོགས་ནི། ནང་དང༌། ཕྱི་དང༌། དེ་གཉིས་ཀ་དང༌། སྟོང་པ་དང༌། ཆེན་པོ་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་དང༌། རང་བཞིན་དང༌། ཆོས་ཐམས་ཅད་དང། རང་གི་མཚན་ཉིད་དང༌། མི་དམིགས་པ་དང༌། དངོས་པོ་མེད་པའི་ངོ་བོ་ཉིད་དང༌། དངོས་པོ་དང༌། དངོས་པོ་མེད་པ་དང༌། རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་ཀྱི་བྱེ་བྲག་གིས་རྣམ་པ་ཉི་ཤུའོ།།འགྲེལ་པའི་སྦྱོར་ཊཱིཀ

ཚོགས་བཅུ་བདུན་ཡོད་པ་དེ་ལ་ཁྱད་པར་དུ་སྟོང་ཉིད་རྟོགས་པའི་བསྒོམས་བྱུང་གིས་བསྡུས་པ་ཡེ་ཤེས་ཀྱི་ཚོགས་ནི་ཆོས་ཅན། ཡུལ་གྱི་སྒོ་ནས་དབྱེ་ན་རྣམ་པ་ཉི་ཤུ་ཡོད་དེ། ཡུལ་ནང་སྟོང་པ་ཉིད་རྟོགས་པའི་ཡེ་ཤེས་དང༌། ཕྱི་སྟོང་པ་ཉིད་རྟོགས་པའི་ཡེ་ཤེས་དང༌། ཕྱི་ནང་དེ་གཉིས་ཀ་སྟོང་པ་ཉིད་རྟོགས་པའི་ཡེ་ཤེས་དང༌། དེ་བཞིན་དུ་སྟོང་པ་ཉིད་སྟོང་པ་ཉིད་དང༌། ཆེན་པོ་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་དང༌། རང་བཞིན་དང༌། ཆོས་ཐམས་ཅད་དང༌། རང་གི་མཚན་ཉིད་དང༌། མི་དམིགས་པ་དང༌། དངོས་པོ་མེད་པའི་ངོ་བོ་ཉིད་དང༌། དངོས་པོ་དང༌། དངོས་པོ་མེད་པ་དང༌། རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་རྟོགས་པའི་ཡེ་ཤེས་ཏེ་ཡུལ་གྱི་བྱེ་བྲག་གིས་ཉི་ཤུར་ཡོད་པས་སོ།།ཉི་ཤུ་པོ་དེའང་ས་མཚམས་ཀྱི་དབང་དུ་བྱས་ནས་བསྡུ་ན་བཞིར་འདུས་ཏེ། མོས་སྤྱོད་ཀྱི་དབང་དུ་བྱས་པ། མ་དག་སའི་དབང་དུ་བྱས་པ། དག་སའི་དབང་དུ་བྱས་པ། སངས་རྒྱས་སའི་དབང་དུ་བྱས་པ་རྣམས་སུ་འདུ་བས་སོ། །དང་པོ་ལ། སྦྱོར་ལམ་དྲོད་སོགས་བཞིའི་དབང་དུ་བྱས་པ་ནི། སྟོང་ཉིད་དང་པོ་བཞི་རྟོགས་པའི་ཡེ་ཤེས་དང་གོ་རིམ་བཞིན་ནོ།།གཉིས་པ་

( མ་དག་སའི་དབང་དུ་བྱས་པ་ ) ནི། ཆེན་པོ་སོགས་བདུན་རྟོགས་པའི་ཡེ་ཤེས་དང༌། མ་དག་ས་བདུན་པོ་གོ་རིམ་བཞིན་ནོ།།གསུམ་པ་ ( དག་སའི་དབང་དུ་བྱས་པ་ ) ནི། རང་བཞིན་སོགས་གཉིས་དང༌། དེ་ནས་གཉིས་དང༌། དེ་ནས་གཉིས་དང༌། དག་པ་ས་གསུམ་པོ་གོ་རིམ་བཞིན་ནོ།། བཞི་པ་ ( སངས་རྒྱས་སའི་དབང་དུ་བྱས་པ་ ) ནི། སྟོང་ཉིད་ཐ་མ་གསུམ་རྟོགས་པའི་ཡེ་ཤེས་ནི་སངས་རྒྱས་ཀྱི་སའི་དབང་དུ་བྱས་པའོ། །དེ་ཡང་བསྒོམས་པའི་སྟོབས་ཀྱིས་ཡུལ་དེ་དང་དེ་ལ་སྒྲོ་འདོགས་གཅོད་ནུས་སམ་སྤང་བྱ་སྤོང་བའི་ནུས་པ་མཐུ་ཅན་དུ་སྐྱེ་བའི་བྱེ་བྲག་གིས་ས་མཚམས་གཟུང་བ་ཡིན་གྱི། ཡུལ་སྟོང་ཉིད་དེ་མཐོང་བ་ཙམ་གྱི་དབང་དུ་བྱས་པའི་ས་མཚམས་མ་ཡིན་ཏེ། རང་བཞིན་རྣམ་དག་གི་ཆོས་ཉིད་མཐོང་ཚུལ་ལ་ས་བཅུའི་གནས་སྐབས་སུ་ཁྱད་པར་མེད་པས་སོ།།གཉིས་པ་ ( ཡུལ་སྟོང་པ་ཉིད་བསྟན་པ་ ) ལ་གཉིས། སྟོང་གཞི་དང༌། སྟོང་ཚུལ་ལོ། །དང་པོ་ནི།འགྲེལ་པ། འདིར་སྨྲས་པ། ནང་དང་ཕྱི་རོལ་རྣམས་དང་ནི།།གཉིས་དང་སྟོང་པའི་དངོས་པོ་དང༌།།ཕྱོགས་དང་མྱ་ངན་འདས་ལམ་དང༌།།རྐྱེན་ལས་སྐྱེས་དང་ཅིག་ཤོས་དང༌།།མཐའ་འདས་ཐོག་མ་དོར་བ་མེད།།རང་བཞིན་དང་ནི་ཆོས་ཀུན་དང༌།།ཆོས་སྐྱེ་ལ་སོགས་འདས་སོགས་དང༌།།ལྡན་དང་ཅིག་ཤོས་ངོ་བོ་དང༌།།མཁའ་དང་སྟོང་པ་ཞེས་བྱ་དང༌།།ཆོས་ཀྱི་གཞན་གྱི་ངོ་བོ་ཉིད།། འགྲེལ་པའི་སྦྱོར་ཊཱིཀ ཡེ་ཤེས་ཉི་ཤུ་པོ་དེའི་ཡུལ་སྟོང་ཉིད་ཉི་ཤུ་པོ་སྐབས་འདིར་སྨྲས་པ་ནི། མིག་ལ་སོགས་པ་ཆོས་ཅན། ནང་ཡིན་ཏེ། དབང་པོས་བསྡུས་པའི་ཕྱིར། མིག་སོགས་ནང་གི་ཆོས་རྣམས་ངོས་གཟུང་དང་བྲལ་བའི་དེ་བཞིན་ཉིད་ཆོས་ཅན། ནང་སྟོང་པ་ཉིད་ཡིན་ཏེ། ནང་གི་གནས་ལུགས་ཡིན་པའི་ཕྱིར། འདི་བཞིན་དུ་ཐམས་ཅད་ལ་སྦྱོར་བར་རིགས་ཀྱང༌། མཚོན་པ་ཙམ་བཀོད་ན། གཟུགས་སོགས་ཆོས་ཅན། ཕྱི་རོལ་ཡིན་ཏེ། སེམས་ཀྱིས་མ་ཟིན་པས་སོ། །རྣམས་ཤེས་པ་མང་ཚིག་དང༌། དང་ནི་ཞེས་པ་འོག་མ་དང་མཚམས་སྦྱོར་བ་སྟེ་ལྷག་མ་རྣམས་སུའང་ཤེས་པར་བྱའོ།

།དབང་རྟེན་ཆོས་ཅན། གཉིས་ཀ་སྟེ། སེམས་ཀྱིས་ཟིན་ཅིང་དབང་པོས་མ་བསྡུས་པས་སོ། །ཡུལ་ཅན་ཡེ་ཤེས་ནི། སྟོང་པའི་དངོས་པོ་སྟེ། དེ་ལ་དམིགས་པའི་ཤེས་པ་ཡིན་པས་སོ། །ཕྱོགས་བཅུ་ནི། ཆེན་པོ་སྟེ། ཀུན་ལ་ཁྱབ་པས་སོ། །མྱ་ངན་ལས་འདས་པའི་ལམ་ནི། དོན་དམ་སྟེ། ཐོབ་བྱ་མཐར་ཐུག་ཡིན་པས་སོ། །ཁམས་གསུམ་ནི། འདུས་བྱས་ཏེ། རྒྱུ་རྐྱེན་ལས་སྐྱེས་པས་སོ། །དེའི་ཅིག་ཤོས་ནམ་མཁའ་ལ་སོགས་པ་ནི། འདུས་མ་བྱས་ཏེ། རྒྱུ་རྐྱེན་ལ་མི་ལྟོས་པས་སོ།། རྟེན་འབྲེལ་ནི། མཐའ་ལས་འདས་པ་སྟེ། རྟག་ཆད་དང་བྲལ་བས་སོ། །འཁོར་བ་ནི། ཐོག་མ་དང་ཐ་མ་མེད་པ་སྟེ། སྔ་ཕྱིའི་དུས་གཟུང་དུ་མེད་པས་སོ། །བྱང་ཕྱོགས་སོ་བདུན་ནི། དོར་བ་མེད་པ་སྟེ། དགེ་ཕྱོགས་མི་ཟད་པས་སོ། །གནས་ལུགས་ནི། རང་བཞིན་ཏེ། འཕགས་པའི་ཤེས་མཐོང་གིས་མཛད་པས་སོ། །འདུས་བྱས་མ་བྱས་རྣམས་ནི། ཆོས་ཀུན་ཏེ། ཐམས་ཅད་བསྡུས་པས་སོ། །ཆོས་རྣམས་ཀྱི་སྐྱེ་བ་ལ་སོགས་དང་གཟུགས་རུང་སོགས་ནི། རང་གི་མཚན་ཉིད་དེ། ཐུན་མོང་མ་ཡིན་པའི་ངོ་བོ་ཡིན་པས་སོ། །འདས་མ་འོངས་སོགས་ནི། མི་དམིགས་པ་སྟེ། ཕན་ཚུན་ཅིག་ལ་ཅིག་མེད་པས་སོ། །རྟེན་འབྲེལ་ནི། དངོས་པོ་མེད་པའི་ངོ་བོ་ཉིད་དེ། རྒྱུ་རྐྱེན་ལྡན་པའམ་འདུས་པ་ཡིན་པས་སོ། །ཕུང་པོ་ལྔ་ནི། དངོས་མེད་ལས་ཅིག་ཤོས་དངོས་པོའི་ངོ་བོ་ཡིན་ཏེ། དོན་བྱེད་ནུས་པས་སོ། །ནམ་མཁའ་ནི། དངོས་མེད་དེ། དོན་བྱེད་པས་སྟོང་བས་སོ། །ཆོས་རྣམས་ཀྱི་གནས་ལུགས་སྟོང་པ་ཉིད་ཅེས་བྱ་བ་ནི། རང་གི་ངོ་བོ་སྟེ། རང་བཞིན་ཡིན་པས་སོ། །ཆོས་ཀྱི་གཞན་གྱི་ངོ་བོ་ཉིད་ནི། གཞན་གྱིས་མ་བྱས་པའི་ངོ་བོ་ཉིད་དེ། ཚུར་མཐོང་ལས་གཞན་ཕ་རོལ་གཟིགས་པའི་སྤྱོད་ཡུལ་ཡིན་པས་སོ། །ཕྱི་མ་གསུམ་གྱི་སྟོང་གཞི་ཆོས་ཅན་ཡང༌། སྟོང་པ་ཉིད་ཁོ་ན་ཡིན་མོད་ཀྱི། རང་བཞིན་བདེན་པར་སྒྲོ་འདོགས་པ་དང་སྟོང་ཉིད་འཕགས་པའི་ཤེས་མཐོང་གིས་གསར་དུ་བྱས་སྙམ་པ་དང༌། གཞན་གྱིས་ཀུན་བཏགས་པའི་བྱེད་པ་པོ་དགག་པའི་ཆེད་དུ་སྟོང་གཞིར་མཛད་པ་ཡིན་ནོ།

།དེས་ན། བཤད་མ་ཐག་པ་ཉི་ཤུ་པོ་འདི་དག་ནི་སྟོང་ཉིད་ཉི་ཤུའི་ཆོས་ཅན་དུ་རིམ་པ་བཞིན་དུ་སྦྱར་བར་བྱའོ།།གཉིས་པ་ ( སྟོང་ཚུལ་ ) ནི། འགྲེལ་པ། རང་རང་ངོ་བོས་སྟོང་པའི་ཕྱིར།།སྟོང་པ་ཉིད་ནི་ཉི་ཤུར་འདོད།།འགྲེལ་པའི་སྦྱོར་ཊཱིཀ ནང་སྟོང་པ་ཉིད་ལ་སོགས་པ་སྟོང་པ་ཉིད་ཉི་ཤུར་འདོད་པ་འདི་རྣམས་ཀྱི་སྟོང་ཚུལ་ཡོད་དེ། ཆོས་ཅན་ཉི་ཤུ་པོ་སྐྱེ་འཇིག་དང་བྲལ་བས་རང་རང་གི་ངོ་བོས་སྟོང་པ་ཉིད་ཀྱི་ཕྱིར་རོ།།གཉིས་པ་སའི་ཚོགས་ཁྱད་པར་དུ་བཤད་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་རང་བཞིན་བཤད་པའོ། །དང་པོ་ནི། འགྲེལ་པ། སའི་ཚོགས་ལ་ས་གང་གི་ཡོངས་སུ་སྦྱོང་བར་འགྱུར་བའི་ཆོས་གང་དག་ཡིན་པ་དེ་དག་བསྟན་པའི་ཕྱིར་བར་སྐབས་ཀྱི་ཚིགས་སུ་བཅད་པ་ཉི་ཤུ་རྩ་གསུམ་གསུངས་པ་ལ།འགྲེལ་པའི་སྦྱོར་ཊཱིཀ ཁྱད་པར་དུ་སའི་ཚོགས་འཆད་པ་ལ། ཡོངས་སུ་སྦྱོང་བ་རྣམ་བཅུ་ཡིས། །ཤེས་སོགས་བར་ཚིགས་ཉི་ཤུ་རྩ་གསུམ་གསུངས་པ་ཆོས་ཅན། དགོས་པ་ཡོད་དེ། ས་བཅུ་པོ་གང་དང་གང་གི་སྐྱོན་ཟད་ཅིང་ཡོན་ཏན་རྫོགས་པའི་དོན་དུ་ཡོངས་སུ་སྦྱོང་བར་འགྱུར་བའི་ཆོས་གང་དག་ཡིན་པ་དེ་དག་བསྟན་པའི་ཆེད་ཡོད་པའི་ཕྱིར། གཉིས་པ་ ( སོ་སོའི་རང་བཞིན་བཤད་པ་ ) ལ་གཉིས། རྒྱུའི་ས་དགུ་ཡོངས་སྦྱོང་གི་སྒོ་ནས་བཤད་པ་དང༌། ས་བཅུ་པ་མཚན་ཉིད་ཀྱི་སྒོ་ནས་བཤད་པའོ། །དང་པོ་ལ་དགུ་ཡོད་པའི། དང་པོའི་ཡོངས་སྦྱོང་བཅུ་འཆད་པ་ལ། རྩ་བ། འགྲེལ་པ་གཉིས་ལས། དང་པོ་ནི།རྩ་བ། ཡོངས་སུ་སྦྱོང་བ་རྣམ་བཅུ་ཡིས།།ས་ནི་དང་པོ་འཐོབ་འགྱུར་ཏེ།།བསམ་དང་ཕན་པའི་དངོས་ཉིད་དང༌།།སེམས་ཅན་རྣམས་ལ་སེམས་མཉམ་ཉིད།། ༤༩ གཏོང་དང་བཤེས་གཉེན་བསྟེན་པ་དང༌།།དམ་ཆོས་དམིགས་པ་ཚོལ་བ་དང༌།།རྟག་ཏུ་ངེས་འབྱུང་སེམས་ཉིད་དང༌།།སངས་རྒྱས་སྐུར་འདོད་དགའ་བ་དང༌།། ༥༠ ཆོས་སྟོན་པ་དང་བདེན་པ་ཡི།།ཚིག་ནི་བཅུ་པ་ཡིན་པར་འདོད།།འདི་དག་རང་བཞིན་མི་དམིགས་པས།།ཡོངས་སུ་སྦྱོང་བར་ཤེས་པར་བྱ།།

༥༡ རྩ་བའི་སྦྱོར་ཊཱིཀ ས་ནི་དང་པོ་ཐོབ་པར་འགྱུར་བའི་ཡོངས་སུ་སྦྱོང་བ་ཆོས་ཅན། རྣམ་པ་བཅུ་ཡིན་ཏེ། གྱ་གྱུ་མེད་པའི་བསམ་པ་དང༌། གཞན་ལ་ཕན་པའི་དངོས་པོ་ཉིད་དང༌། སེམས་ཅན་རྣམས་ལ་སེམས་མཉམ་པ་ཉིད་དང༌། བདོག་པ་གཏོང་བ་དང༌། དགེ་བའི་བཤེས་གཉེན་བསྟེན་པ་དང༌། ཐེག་པ་གསུམ་གྱི་དམ་ཆོས་ཀྱི་དམིགས་པ་འཚོལ་བ་དང༌། དུས་རྟག་ཏུ་ངེས་པར་འབྱུང་བར་སེམས་པ་ཉིད་དང༌། སངས་རྒྱས་ཀྱི་སྐུ་འཐོབ་པར་འདོད་པའི་དགའ་བ་དང༌། དམ་པའི་ཆོས་སྟོན་པ་དང༌། བདེན་པའི་ཚིག་སྨྲ་བ་ནི་ཡོངས་སྦྱོང་བཅུ་པ་ཡིན་པར་འདོད་པས་ཆོས་བཅུ་པོ་འདི་དག་དོན་དམ་དུ་རང་བཞིན་མི་དམིགས་པའི་སྒོ་ནས་ཀུན་རྫོབ་ཏུ་ཡོངས་སུ་སྦྱོང་བར་ཤེས་པར་བྱས་པས་དེ་ཐོབ་པར་འགྱུར་བས་སོ།།ཡོངས་སྦྱོང་བཅུ་པོ་དེའང་གསུམ་དུ་འདུ་སྟེ། བསམ་པ་ཕུན་ཚོགས་དང༌། སྦྱོར་བ། སྔོ་བ་ཕུན་ཚོགས་སོ། །དང་པོ་ལ། རང་དོན་དང༌། གཉིས་དོན་དང༌། གཞན་དོན་གྱི་བསམ་པའོ། །སྦྱོར་བ་ལ། གཞན་དོན་དང༌། རང་དོན་གྱི་སྦྱོར་བ་གཉིས་ལས། དང་པོ་ལ། ཟང་ཟིང་དང༌། ཆོས་ཀྱིས་བསྡུས་པའི་སྦྱོར་བ་གཉིས་སོ། །རང་དོན་གྱི་སྦྱོར་བ་ལ། ཆོས་སྡུད་པ་དང༌། བདག་ཉིད་ཀུན་ཏུ་བསྲུང་བ་གཉིས་སོ། །གཉིས་པ་ལ་རང་ཉམས་པ་བསྲུང་བ་ངེས་པར་འབྱུང་བ་དང༌། བདེན་ཚིག་སྨྲ་བ་གཉིས་སོ།།ངག་དོན། ས་དང་པོའི་ཡོངས་སྦྱོང་བཅུ་ཆོས་ཅན། ཁྱོད་བདེན་མེད་དུ་ཡོངས་སུ་སྦྱངས་པ་ལ་དགོས་པ་ཡོད་དེ། དེ་ལས་ས་དང་པོའི་ཡོན་ཏན་རྫོགས་པར་སྐྱེ་བས་སོ།། གཉིས་པ་ ( འགྲེལ་པ་ ) ནི། འགྲེལ་པ། རིམ་པ་ཇི་ལྟ་བ་བཞིན་གཞི་ཐམས་ཅད་ལ་གྱ་གྱུ་མེད་པའི་བསམ་པ་དང༌། རང་དང་གཞན་གྱི་དགོས་པ་ལ་ཕན་པ་ཉིད་དང༌། སེམས་ཅན་ཐམས་ཅད་ལ་སེམས་གཅིག་པ་ཉིད་དང༌། བདོག་པ་ཐམས་ཅད་ཡོངས་སུ་གཏོང་བ་དང༌། དགེ་བའི་བཤེས་གཉེན་མགུ་བར་བྱེད་པ་དང༌། ཐེག་པ་གསུམ་དུ་གཏོགས་པའི་དམ་པའི་ཆོས་ཀྱི་དམིགས་པ་འདོད་པ་དང༌། ཁྱིམ་ན་གནས་པ་ལ་མངོན་པར་མི་དགའ་བ་དང༌།

བླ་ན་མེད་པའི་སངས་རྒྱས་ཀྱི་སྐུ་འདོད་པ་དང༌། དམ་པའི་ཆོས་རབ་ཏུ་སྟོན་པ་དང༌། བདེན་པར་སྨྲ་བ་ཉིད་ཅེས་བྱ་བ་དེ་ལྟ་བུའི་མཚན་ཉིད་ཀྱི་ཆོས་བཅུས་རྣམ་པ་ཐམས་ཅད་དུ་བསྐྱེད་པར་བྱ་བ་ཡིན་པའི་ཕྱིར། ཡོངས་སུ་སྦྱོང་བའི་རྒྱུའི་ཁྱད་པར་ངོ་བོ་ཉིད་མི་དམིགས་པས་ཁྱད་པར་དུ་བྱས་པའི་མཚན་ཉིད་ཀྱི་ཡོངས་སུ་སྦྱོང་བ་དག་ཁོ་ནས་ས་དང་པོ་རབ་ཏུ་དགའ་བ་འཐོབ་པ་ཡིན་ནོ།།འགྲེལ་པའི་སྦྱོར་ཊཱིཀ ཡོངས་སུ་སྦྱོང་བར་བྱེད་པའི་རྒྱུའི་ཁྱད་པར་བཅུ་པོ་ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་མཚན་ཉིད་ཅན་གྱི་ཡོངས་སུ་སྦྱོང་བ་དག་བྱས་པ་ཁོ་ནས་ས་དང་པོ་རབ་ཏུ་དགའ་བ་འཐོབ་པ་ཡིན་ཏེ། ཡོངས་སྦྱོང་གི་ཆོས་རྣམ་པ་བཅུ་པོ་དེས་ས་དང་པོའི་ཡོན་ཏན་ཐམས་ཅད་ཡོངས་སུ་རྫོགས་པར་རྣམ་པ་ཐམས་ཅད་དུ་བསྐྱེད་པར་བྱ་བ་ཡིན་པའི་ཕྱིར་རོ།།བཅུ་པོ་དེའང་གང་ཞེ་ན། རྩ་བར་བསྟན་པའི་རིམ་པ་ཇི་ལྟ་བ་བཞིན་དུ་བཤད་ན། བྱང་ཆུབ་ཀྱི་གཞི་དགེ་རྩ་ཐམས་ཅད་ལ་རང་དོན་ཡིད་བྱེད་ཀྱི་གྱ་གྱུ་མེད་པའི་བསམ་པ་ཁྱད་པར་ཅན་དང༌། བྱང་སེམས་རང་དང་གདུལ་བྱ་གཞན་གྱི་དགོས་པ་སྒྲུབ་པ་ལ་ཕན་པ་ཉིད་དང༌། སེམས་ཅན་ཐམས་ཅད་ལ་སེམས་རྩེ་གཅིག་པའི་བྱམས་པ་ལ་སོགས་པ་ཉིད་དང༌། ཕྱི་ནང་གི་བདོག་པ་ཐམས་ཅད་གཞན་ལ་ཡོངས་སུ་གཏོང་བ་དང༌། ཐེག་པ་ཆེན་པོའི་དགེ་བའི་བཤེས་གཉེན་ལ་གུས་པར་བྱས་པས་དེ་མགུ་བར་བྱེད་པ་དང༌། བརྗོད་བྱ་ཐེག་པ་གསུམ་དུ་གཏོགས་པའི་དམ་པའི་ཆོས་ཀྱི་དམིགས་པ་མ་ལུས་པ་འདོད་ཅིང་འཚོལ་བ་དང༌། ཁྱིམ་གྱི་ཉེས་དམིགས་རིག་པས་ཁྱིམ་ན་གནས་པ་ལ་སེམས་མངོན་པར་མི་དགའ་བ་དང༌། དུས་རྟག་ཏུ་བླ་ན་མེད་པའི་སངས་རྒྱས་ཀྱི་སྐུ་འཐོབ་པར་འདོད་པས་ཡིད་ལ་བྱེད་པ་དང༌། གདུལ་བྱ་ལ་སྐལ་བ་དང་འཚམ་པར་དམ་པའི་ཆོས་རབ་ཏུ་སྟོན་པ་དང༌། གདམས་པ་ལྟར་སྒྲུབ་པ་བདེན་པར་སྨྲ་བ་ཉིད་ཅེས་བྱ་བ་དེ་ལྟ་བུའི་མཚན་ཉིད་ཅན་གྱི་ཆོས་རྣམས་སོ།།གཉིས་པ་ས་གཉིས་པའི་ཡོངས་སྦྱོང་བརྒྱད་བཤད་པ་ལ།

རྩ་བ། འགྲེལ་པ་གཉིས་ལས། དང་པོ་ནི། རྩ་བ། ཚུལ་ཁྲིམས་བྱས་པ་གཟོ་དང་བཟོད།།རབ་ཏུ་དགའ་དང་སྙིང་བརྩེ་ཆེ།།བཀུར་སྟི་བླ་མ་ལ་གུས་ཉན།།བརྒྱད་པ་སྦྱིན་ལ་སོགས་ལ་བརྩོན།། ༥༢ རྩ་བའི་སྦྱོར་ཊཱིཀ ས་གཉིས་པའི་ཡོངས་སྦྱོང་གི་ཆོས་ཆོས་ཅན། བརྒྱད་ཡོད་དེ། གཞི་ཚུལ་ཁྲིམས་དང༌། གཞན་གྱིས་དྲིན་བྱས་པ་གཟོ་བ་དང༌། གནོད་པ་བྱས་པ་བཟོད་པ་དང༌། དགེ་བའི་ཆོས་སྒྲུབ་པ་ལ་རབ་ཏུ་དགའ་བ་དང༌། སྐྱེ་བོ་ཐམས་ཅད་ལ་སྙིང་བརྩེ་ཆེ་བ་དང༌། མཁན་པོ་སོགས་ལ་བཀུར་སྟིས་འདུད་པ་དང༌། བླ་མ་ལ་ཆོས་གུས་པས་ཉན་ཅིང་དེ་སྒྲུབ་པ་དང༌། ཡོངས་སྦྱོང་བརྒྱད་པ་སྦྱིན་པ་ལ་སོགས་པ་ཕར་ཕྱིན་དྲུག་ལ་བརྩོན་པ་རྣམས་སུ་ཡོད་པས་སོ།།བརྒྱད་པོ་དེའང་གསུམ་དུ་འདུ་སྟེ། གཞི་ཚུལ་ཁྲིམས་དང༌། བསམ་པ་ཁྱད་པར་ཅན་དང༌། སྦྱོར་བ་ཁྱད་པར་ཅན་ནོ། །གཉིས་པ་ལ། གཞན་གྱིས་ཕན་བཏགས་པ་དྲན་པ་དང༌། གནོད་པ་བྱས་པ་བཟོད་པ་དང༌། དགེ་ཆོས་སྒྲུབ་པ་ལ་མི་འགྱོད་པ་དང༌། སྐྱེ་བོ་ཐམས་ཅད་ལ་བྱམས་ཤིང་བརྩེ་བ་སྟེ་བཞི། གསུམ་པ་ལ། དང་པོར་སྦྱོར་བ་བྱེད་མཁན་སོགས་ལ་འདུད་པ་དང༌། སྦྱོར་བའི་ངོ་བོ་བླ་མས་བསྟན་པའི་ཆོས་ཇི་ལྟ་བ་བཞིན་སྒྲུབ་པ་དང༌། ཕར་ཕྱིན་དྲུག་ལ་སྤྲོ་བ་དང་གསུམ་སྟེ། དེ་ལྟར་བརྒྱད་དོ།། གཉིས་པ་ ( འགྲེལ་པ་ ) ནི། འགྲེལ་པ། དགེ་བའི་ཆོས་དང༌། སེམས་ཅན་གྱི་དོན་བྱ་བ་དང༌། སྡོམ་པའི་ཚུལ་ཁྲིམས་དང༌། གཞན་གྱིས་ཕན་པར་བྱས་པ་དྲན་པ་དང༌། གཞན་གྱིས་གནོད་པ་བྱས་པ་ལ་སོགས་པ་བཟོད་པ་དང༌། དགེ་བའི་ཆོས་སྒྲུབ་པ་ལ་འགྱོད་པ་མེད་པ་དང༌། སྐྱེ་བོ་ཐམས་ཅད་ལ་བྱམས་པ་དང༌། མཁན་པོ་ལ་སོགས་པ་ལ་འདུད་པ་དང༌། དགེ་བའི་བཤེས་གཉེན་གྱིས་བསྟན་པའི་ཆོས་སྒྲུབ་པ་དང༌། །སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ལ་སྤྲོ་བ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་སྔ་མ་བཞིན་ཡོངས་སུ་སྦྱང་བ་བྱས་པའི་ཁྱད་པར་རྣམ་པ་བརྒྱད་ཀྱིས་ས་གཉིས་པ་དྲི་མ་མེད་པ་འཐོབ་པ་ཡིན་ནོ།།འགྲེལ་པའི་སྦྱོར་ཊཱིཀ

སྔ་མ་ས་དང་པོར་བཤད་པ་བཞིན་དུ་ས་གཉིས་པའི་ཡོངས་སྦྱོང་བརྒྱད་པོ་འདི་མི་དམིགས་པའི་སྒོ་ནས་ཡོངས་སུ་སྦྱང་བ་བྱས་པའི་ཁྱད་པར་རྣམ་པ་བརྒྱད་ཀྱིས་ས་གཉིས་པ་དྲི་མ་མེད་པ་འཐོབ་པ་ཡིན་ཏེ། ཇི་སྐད་བཤད་པ་དེ་ལྟ་བུའི་ཡོངས་སུ་སྦྱོང་བ་བརྒྱད་ཀྱིས་ས་གཉིས་པའི་ཡོན་ཏན་མཐའ་དག་རྫོགས་པར་བསྐྱེད་པར་བྱ་བ་ཡིན་པས་སོ།།བརྒྱད་པོ་དེའང་གང་ཞེ་ན། དགེ་བའི་ཆོས་སྡུད་པའི་ཚུལ་ཁྲིམས་དང་སེམས་ཅན་གྱི་དོན་བྱ་བའི་ཚུལ་ཁྲིམས་དང་ཉེས་སྤྱོད་སྡོམ་པའི་ཚུལ་ཁྲིམས་ཏེ་དེ་གསུམ་ལ་གནས་པ་དང༌། གང་ཟག་གཞན་གྱིས་ཕན་པ་ཅུང་ཟད་ཙམ་བྱས་པའང་དྲན་པ་དང༌། གཞན་གྱིས་གནོད་པ་བྱས་པ་དང་ལ་སོགས་པས་འབྱུང་བ་འཁྲུགས་པའི་གནོད་པ་སོགས་བཟོད་པ་དང༌། དགེ་བའི་ཆོས་སྒྲུབ་པ་ལ་འགྱོད་པ་མེད་ཅིང་རབ་ཏུ་དགའ་བ་དང༌། སྐྱེ་བོ་ཐམས་ཅད་ལ་བྱམས་པའི་སེམས་ཀྱིས་སྙིང་བརྩེ་བ་དང༌། དམ་ཆོས་ལ་སྦྱོར་བར་བྱེད་པའི་མཁན་པོ་དང་ལ་སོགས་པས་སློབ་དཔོན་སོགས་ལ་འདུད་པ་དང༌། ཐེག་ཆེན་དགེ་བའི་བཤེས་གཉེན་གྱིས་བསྟན་པའི་ཆོས་ཚུལ་བཞིན་དུ་སྒྲུབ་པ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ལ་སྤྲོ་བ་ཞེས་བྱ་བ་དེ་རྣམས་སོ།།གསུམ་པ་ས་གསུམ་པའི་ཡོངས་སྦྱོང་ལྔ་བཤད་པ་ལ། རྩ་བ། འགྲེལ་པ་གཉིས་ལས། དང་པོ་ནི། རྩ་བ། ཐོས་པས་མི་ངོམས་ཉིད་དང་ནི།།ཟང་ཟིང་མེད་པར་ཆོས་སྦྱིན་དང༌།།སངས་རྒྱས་ཞིང་ཀུན་སྦྱོང་བ་དང༌།།འཁོར་བས་ཡོངས་སུ་མི་སྐྱོ་དང༌།། ༥༣ ངོ་ཚ་ཁྲེལ་ཡོད་ཅེས་བྱ་བ།།རློམ་མེད་བདག་ཉིད་དེ་རྣམ་ལྔ།། རྩ་བའི་སྦྱོར་ཊཱིཀ ངོ་བོ་ཉིད་དུ་རློམ་པ་མེད་པའི་བདག་ཉིད་དུ་སྦྱང་བར་བྱ་བ་ས་གསུམ་པའི་ཡོངས་སྦྱོང་ཆོས་ཅན། དབྱེ་ན་རྣམ་པ་ལྔ་ཡོད་དེ། དམ་པའི་ཆོས་ཐོས་པས་མི་ངོམས་པ་ཉིད་དང་ནི། རྙེད་བཀུར་ལ་ལྟ་བ་སོགས་ཟང་ཟིང་གི་སེམས་མེད་པར་དམ་ཆོས་སྦྱིན་པ་དང༌། སངས་རྒྱས་ཀྱི་ཞྀང་ཀུན་ནས་སྦྱོང་བ་དང༌། འཁོར་བའི་ཉེས་དམིགས་མཐོང་བས་སེམས་ཡོངས་སུ་མི་སྐྱོ་བ་དང༌།

རང་གཞན་ལ་ལྟོས་ནས་ངོ་ཚ་ཁྲེལ་ཡོད་དང་ལྡན་པ་ཞེས་བྱ་བ་རྣམས་སུ་ཡོད་པས་སོ།།ཡོངས་སྦྱོང་ལྔ་པོ་དེའང་གཉིས་སུ་འདུ་སྟེ། ཡོན་ཏན་གྱི་ཆོས་ལ་ངོ་བོ་ཉིད་དུ་མི་རྟོག་པ་དང༌། སྐྱོན་གྱི་ཆོས་ལ་ངོ་བོ་ཉིད་དུ་མི་རྟོག་པའོ། །དང་པོ་ལ་གསུམ། རང་སྨིན་བྱེད། གཞན་ཚིམ་བྱེད། ཞིང་ཁམས་དག་བྱེད་དོ། །གཉིས་པ་ལ། སྤྱི་དང་བྱེ་བྲག་གི་སྐྱོན་གཉིས་སོ།།གཉིས་པ་ ( འགྲེལ་པ་ ) ནི། འགྲེལ་པ། དམ་པའི་ཆོས་མཉན་པས་ངོམས་མི་ཤེས་པ་དང༌། རྙེད་པ་ལ་སོགས་པ་ལ་མི་ལྟ་བའི་སེམས་ཀྱིས་དམ་པའི་ཆོས་རབ་ཏུ་སྟོན་པ་དང༌། རང་གི་སངས་རྒྱས་ཀྱི་ཞིང་རྟེན་དང་བརྟེན་པ་ཀུན་ཏུ་སྦྱོང་བ་དང༌། ཕན་བཏགས་པའི་སེམས་ཅན་མི་མཐུན་པ་ལ་སོགས་པ་མཐོང་བས་ཡོངས་སུ་མི་སྐྱོ་བ་དང༌། རང་དང་གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་རྣམ་པ་ལྔ་པོ། །སྔ་མ་བཞིན་དུ་ངོ་བོ་ཉིད་དུ་མི་རྟོག་པས་ཡོངས་སུ་སྦྱང་བ་བྱས་པས་ས་གསུམ་པ་འོད་བྱེད་པ་རྟོགས་པ་ཡིན་ནོ།།འགྲེལ་པའི་སྦྱོར་ཊཱིཀ ས་གསུམ་པའི་ཡོན་ཏན་རྫོགས་པའི་ཕྱིར་དུ་དམ་པའི་ཆོས་མཉན་པས་ངོམས་མི་ཤེས་པ་དང༌། རྙེད་པ་དང་བཀུར་སྟི་ལ་སོགས་པ་ལ་མི་ལྟ་བའི་སེམས་ཀྱིས་དམ་པའི་ཆོས་རབ་ཏུ་སྟོན་པ་དང༌། རང་གི་སངས་རྒྱས་ཀྱི་ཞིང་རྟེན་སྣོད་དང་བརྟེན་པ་བཅུད་ཀུན་དུ་སྦྱོང་བ་དང༌། ཕན་བཏགས་པའི་སེམས་ཅན་མི་མཐུན་པ་ལ་སོགས་པ་འཁོར་བའི་སྐྱོན་མཐོང་བས་ཡོངས་སུ་མི་སྐྱོ་བ་དང༌། རང་ལ་ལྟོས་ནས་མི་དགེ་བའི་སེམས་མི་བྱེད་པ་ཞེས་བྱ་བ་ངོ་ཚ་ཤེས་པ་དང་གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཞེས་བྱ་བ་ཁྲེལ་ཡོད་པ་སྟེ་དེ་ལྟ་བུའི་ཡོངས་སུ་སྦྱོང་བ་རྣམ་པ་ལྔ་པོ་སྔ་མ་ས་དང་པོར་བཤད་པ་བཞིན་དུ་དོན་དམ་པར་ངོ་བོ་ཉིད་དུ་མི་རྟོག་པའི་སྒོ་ནས་ཡོངས་སུ་སྦྱང་པ་བྱས་པ་ཆོས་ཅན། དགོས་པ་ཡོད་དེ། ས་གསུམ་པ་འོད་བྱེད་པ་རྟོགས་ཤིང་ཐོབ་པར་འགྱུར་བ་ཡིན་པས་སོ།།བཞི་པ་ས་བཞི་པའི་ཡོངས་སྦྱོང་བཅུ་བཤད་པ་ལ།

རྩ་བ། འགྲེལ་པ་གཉིས་ལས། དང་པོ་ནི། རྩ་བ། ནགས་གནས་འདོད་ཆུང་ཆོག་ཤེས་དང༌།།སྦྱངས་པ་ཡང་དག་སྡོམ་བསྟེན་དང༌།། ༥༤ བསླབ་པ་ཡོངས་སུ་མི་གཏོང་དང༌།།འདོད་པ་རྣམས་ལ་སྨོད་པ་དང༌།།མྱ་ངན་འདས་དང་བདོག་ཀུན་གཏོང༌།།མི་ཞུམ་པ་དང་ལྟ་བ་མེད།། ༥༥ རྩ་བའི་སྦྱོར་ཊཱིཀ ས་བཞི་པའི་ཡོངས་སྦྱོང་ཆོས་ཅན། བཅུ་ཡོད་དེ། དབེན་པའི་ནགས་སུ་གནས་པ་དང༌། འདོད་པ་ཆུང་བ་དང༌། ཆོག་ཤེས་པ་དང༌། སྦྱངས་པའི་ཡོན་ཏན་བཅུ་གཉིས་ཀྱི་སྡོམ་པ་ཡང་དག་པར་བསྟན་པ་དང༌། བསླབ་པ་བླངས་པ་ཡོངས་སུ་མི་གཏོང་བ་དང༌། འདོད་པའི་ཡོན་ཏན་རྣམས་ལ་སྨོད་པ་དང༌། མྱ་ངན་ལས་འདས་པ་ལ་གཞོལ་བར་བྱེད་པ་དང༌། བདོག་པ་ཀུན་གཏོང་བ་དང༌། སེམས་མི་ཞུམ་པའི་སྙིང་སྟོབས་དང༌། དངོས་པོར་ལྟ་བ་མེད་པ་རྣམས་སུ་ཡོད་པས་སོ།།དེ་ལ་སྦྱངས་པའི་ཡོན་ཏན་ནི། ཟས་ཀྱི་དབང་དུ་བྱས་པ་གསུམ། གོས་ཀྱི་དབང་དུ་བྱས་པ་གསུམ། གནས་ཀྱི་དབང་དུ་བྱས་པ་བཞི། སྤྱོད་ལམ་གྱི་དབང་དུ་བྱས་པ་གཉིས་ཏེ་བཅུ་གཉིས་སོ།།དང་པོ་ཟས་ཀྱི་དབང་དུ་བྱས་པ་གསུམ་ནི། ཟས་བཟང་པོ་དང༌། ཡང་ཡང་ཟ་བ་དང༌། ཡང་ཡང་ལེན་པ་ལ་ཞེན་པ་དགག་པའི་ཕྱིར་དུ། བསོད་སྙོམས་པ་དང༌། སྟན་གཅིག་པ་དང༌། ཕྱིས་མི་ལེན་པའོ།།གཉིས་པ་གོས་ཀྱི་དབང་དུ་བྱས་པ་གསུམ་ནི། གོས་བཟང་པོ་དང༌། འཇམ་པོ་དང༌། མང་པོ་ལ་ཞེན་པ་དགག་པའི་ཕྱིར་དུ། ཕྱག་དར་ཁྲོད་པ་དང༌། ཕྱིང་པ་བ་དང༌། ཆོས་གོས་གསུམ་པའོ།།གསུམ་པ་གནས་ཀྱི་དབང་དུ་བྱས་པ་བཞི་ནི། གནས་འདུ་འཛི་ཅན་དང༌། སྟེང་གཡོགས་ཅན་དང༌། ཀུན་ནས་བསྐོར་བ་དང༌། གནས་ཀྱི་སྦྱོར་བ་ལ་ཞེན་པ་དགག་པའི་ཕྱིར་དུ། དགོན་པ་པ་དང༌། བླ་གབ་མེད་པ་དང༌། ཤིང་དྲུང་པ་དང༌། དུར་ཁྲོད་པའོ། །བཞི་པ་སྤྱོད་ལམ་གྱི་དབང་དུ་བྱས་པ་གཉིས་ནི། ཉལ་བ་དང་གཉེ་བ་ལ་དང༌། འཕོ་སྐྱས་ལ་ཞེན་པ་དགག་པའི་ཕྱིར་དུ། ཙོག་པུ་བ་དང༌། གཞི་ཇི་བཞིན་པའོ། །དེ་ལྟ་བུའི་ཡོངས་སྦྱོང་བཅུ་པོ་དེ་ཡང་བསྡུ་ན་བཞིར་འདུ་སྟེ། སེམས་རྣམ་དག

།སྤྱོད་པ་རྣམ་དག །ཡིད་བྱེད་རྣམ་དག །བྱེད་ལས་རྣམ་དག་རྣམས་སུ་འདུ་བས་སོ།།གཉིས་པ་

( འགྲེལ་པ་ ) ནི། འགྲེལ་པ། དགོན་པར་གནས་པ་དང༌། རྙེད་པ་མ་ཐོབ་པ་ལ་མངོན་པར་འདོད་པ་མེད་པ་དང༌། རྙེད་པ་ཐོབ་པ་ལ་ལྷག་པར་དོན་དུ་གཉེར་བ་མེད་པ་དང༌། །བསོད་སྙོམས་པ་ཉིད་ལ་སོགས་པ་སྦྱངས་བའི་ཡོན་ཏན་ཡང་དག་པར་སྡོམ་པ་དང༌། །བསླབ་པ་བླངས་པ་སྲོག་ལ་སོགས་པའི་ཕྱིར་ཡང་ཡོངས་སུ་མི་གཏོང་བ་དང༌། །འདོད་པའི་ཡོན་ཏན་ལ་ཉེས་དམིགས་སུ་ལྟ་བས་སྨོད་པ་དང༌། གདུལ་བྱ་དང་འཚམས་པར་མྱ་ངན་ལས་འདས་པ་ལ་གཞོལ་བར་བྱེད་པ་དང༌། བདོག་པ་ཐམས་ཅད་ཡོངས་སུ་གཏོང་བ་དང༌། དགེ་བ་སྒྲུབ་པ་ལ་སེམས་མི་ཞུམ་པ་དང༌། དངོས་པོ་ཐམས་ཅད་ལ་མི་ལྟ་བ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་སྔ་མ་ལྟ་བུ་རྣམ་པ་བཅུས་ས་བཞི་པ་འོད་འཕྲོ་བ་ཅན་གནོན་པ་ཡིན་ནོ།།འགྲེལ་པའི་སྦྱོར་ཊཱིཀ ས་གསུམ་པའི་ཡོན་ཏན་རྫོགས་པའི་ཕྱིར་དུ་རང་དོན་ཡིད་བྱེད་ཀྱིས་དབེན་པའི་དགོན་པར་གནས་པ་དང༌། རྙེད་པ་མ་ཐོབ་པ་ལ་མངོན་པར་འདོད་པ་མེད་པ་དང༌། རྙེད་པ་ཐོབ་པ་ལ་སྔར་ལས་ལྷག་པར་དོན་དུ་གཉེར་བ་མེད་པ་སྟེ། སེམས་རྣམ་དག་གསུམ་དང༌། ཟས་བསོད་སྙོམས་པ་ཉིད་ལ་སོགས་པ་སྦྱངས་པའི་ཡོན་ཏན་བཅུ་གཉིས་ཡང་དག་པར་སྡོམ་པ་སྤྱོད་པ་རྣམ་དག་དང༌། བསླབ་པ་བླངས་པ་སྲོག་ལ་སོགས་པའི་ཕྱིར་ཡང་ཡོངས་སུ་མི་གཏོང་བ་དང༌། འདོད་པའི་ཡོན་ཏན་བསྟེན་པ་ལ་ཉེས་དམིགས་སུ་ལྟ་བས་སྨོད་པ་སྟེ་ཡིད་བྱེད་རྣམ་དག་གཉིས་དང༌། གདུལ་བྱའི་སྐལ་བ་དང་འཚམ་པར་མྱ་ངན་ལས་འདས་པ་ལ་གཞོལ་བར་བྱེད་པ་དང༌། བདོག་པ་ཐམས་ཅད་གཞན་ལ་ཡོངས་སུ་གཏོང་བར་བྱེད་པ་དང༌། དགེ་བ་རྒྱ་ཆེན་སྒྲུབ་པ་ལ་སེམས་མི་ཞུམ་པར་བྱེད་པ་དང༌། དངོས་པོ་ཐམས་ཅད་ལ་བདེན་པར་མི་ལྟ་བར་བྱེད་པ་ཞེས་བྱ་བ་བྱེད་ལས་རྣམ་དག་བཞི་སྟེ། དེ་ལྟ་བུའི་ཡོངས་སུ་སྦྱོང་བ་རྣམ་པ་བཅུ་པོ་སྔ་མ་ས་དང་པོར་བཤད་པ་ལྟ་བུའི་བདེན་གཉིས་ཟུང་འཇུག་གི་སྒོ་ནས་ཉམས་སུ་བླངས་པ་ཆོས་ཅན། དགོས་པ་ཡོད་དེ། ས་བཞི་པ་འོད་འཕྲོ་བ་ཅན་གནོན་པའི་ཆེད་ཡོད་པ་ཡིན་ནོའི་ཕྱིར།

ལྔ་པ་ས་ལྔ་པའི་ཡོངས་སྦྱོང་བཅུ་བཤད་པ་ལ། རྩ་བ། འགྲེལ་པ་གཉིས་ལས། དང་པོ་ནི། རྩ་བ། འདྲིས་དང་ཁྱིམ་ལ་འཁྲེན་པ་དང༌།།འདུ་འཛིར་གྱུར་པའི་གནས་དང་ནི།།བདག་བསྟོད་གཞན་ལ་བརྙས་པ་དང༌།།མི་དགེའི་ལས་ཀྱི་ལམ་བཅུ་དང༌།། ༥༦ རློམ་པས་ཁེངས་དང་ཕྱིན་ཅི་ལོག།བློ་ངན་དང་ནི་ཉོན་མོངས་བཟོད།།བཅུ་པོ་འདི་ནི་རྣམ་སྤངས་ན།།ས་ལྔ་པ་ནི་ཡང་དག་འཐོབ།། ༥༧ རྩ་བའི་སྦྱོར་ཊཱིཀ ས་ལྔ་པ་ནི་ཡང་དག་པར་འཐོབ་པར་བྱེད་པའི་ཡོངས་སྦྱོང་ཆོས་ཅན། ཁྱོད་ཀྱི་སྤང་བྱ་བཅུ་ཡོད་དེ། རྙེད་བཀུར་འདོད་པས་གཞན་ལ་འདྲིས་པར་བྱེད་པ་དང༌། དད་པ་ཅན་གྱི་ཁྱིམ་ལ་འཁྲེན་པ་དང༌། འདུ་འཛིར་གྱུར་པའི་གནས་སུ་གནས་པ་དང་ནི། བདག་ལ་བསྟོད་པ་དང༌། གཞན་ལ་བརྙས་པ་དང༌། མི་དགེ་བའི་ལས་ཀྱི་ལམ་བཅུ་པོ་གང་རུང་ལ་སྤྱོད་པ་དང༌། ཡོན་ཏན་གྱི་རློམ་པས་ཁེངས་པ་དང༌། བླང་དོར་ཕྱིན་ཅི་ལོག་ཏུ་ཞེན་པ་དང༌། ལོག་ལྟ་སོགས་བློ་གྲོས་ངན་པ་དང་ནི། ཉོན་མོངས་པ་བཟོད་པ་སྟེ་སྤང་བྱ་བཅུ་པོ་འདི་ནི་རྣམ་པར་སྤངས་ནས་དེ་འཐོབ་པས་སོ།།བཅུ་པོ་དེའང་བསྡུ་ན་གསུམ་དུ་འདུ་སྟེ། བསམ་སྦྱོར་མ་དག་པ་དང༌། རྣམ་པར་གཡེངས་པ་དང༌། ཕྱིན་ཅི་ལོག་ཏུ་ཞུགས་པ་རྣམས་སུ་འདུ་བས་སོ། །གཉིས་པ་ལ། གནས་དང༌། བདག་དང༌། གཞན་ལ་བརྟེན་པའི་རྣམ་གཡེང་གསུམ་མོ། །གསུམ་པ་ལ། ལམ་དང༌། སེམས་དང་བླང་དོར་དང་བློ་གྲོས་དང༌། སྤང་གཉེན་ཕྱིན་ལོག་སྟེ་ལྔའོ།།གཉིས་པ་ ( འགྲེལ་པ་ ) ནི། འགྲེལ་པ། རྙེད་པ་ལ་སོགས་པའི་དོན་དུ་རབ་ཏུ་བྱུང་བ་ལ་སོགས་པ་དང་འགྲོགས་པ་དང༌། དད་པ་ཅན་གྱི་ཁྱིམ་ཉེ་བར་མི་སྟོན་པ་དང༌། སྐྱེ་བོ་མང་པོའི་གྲོང་ལ་སོགས་པ་དང༌། བདག་ལ་བསྔགས་པ་དང༌། གཞན་ལ་སྨོད་པ་དང༌། མི་དགེ་བའི་ལས་ཀྱི་ལམ་བཅུ་དང༌། ཐོས་པ་ལ་སོགས་པས་རློམ་ཞིང་གཞན་ལ་མི་འདུད་པ་དང༌། དགེ་བ་དང་མི་དགེ་བ་ལ་བཟློག་སྟེ་མངོན་པར་ཞེན་པ་དང༌། ལོག་པར་ལྟ་བ་ལ་སོགས་པ་བློ་གྲོས་ངན་པ་དང༌། འདོད་ཆགས་ལ་སོགས་པ་ཉོན་མོངས་པ་ཐམས་ཅད་ལ་ཕྱོགས་པར་བྱེད་པ་ཞེས་བྱ་བ་དེ་ལྟ་བུའི་མཚན་ཉིད་ཀྱི་ཆོས་བཅུ་རྣམ་པར་སྤོང་ཞིང་བཟློག་པའི་ཆོས་དོན་གྱིས་འཕངས་པ་ཡོངས་སུ་སྦྱོང་བ་རྣམ་པ་བཅུས་སྔ་མ་བཞིན་དུ་ས་ལྔ་པ་སྦྱང་དཀའ་བ་འཐོབ་པ་ཡིན་ནོ།།འགྲེལ་པའི་སྦྱོར་ཊཱིཀ

ས་ལྔ་པ་ཐོབ་ཕྱིར་དུ་རྙེད་པ་ལ་སོགས་པའི་དོན་དུ་རབ་ཏུ་བྱུང་བ་ལ་སོགས་པ་དང་འགྲོགས་པ་དང༌། དད་པ་ཅན་གྱི་ཁྱིམ་ལ་འཁྲེན་ནས་ཉེ་བར་མི་སྟོན་པ་དང༌། སྐྱེ་བོ་མང་པོས་གང་བའི་གྲོང་ལ་སོགས་པར་གནས་པ་དང༌། བདག་ལ་བསྔགས་པ་དང༌། གཞན་ལ་སྨོད་པ་དང༌། མི་དགེ་བའི་ལས་ཀྱི་ལམ་བཅུ་ལ་སྤྱོད་པ་དང༌། ཐོས་པ་ལ་སོགས་པའི་ཡོན་ཏན་གྱིས་རློམ་ཞིང་གཞན་ལ་མི་འདུད་པ་དང༌། དགེ་བ་ལ་བླང་བྱ་དང་མི་དགེ་བ་ལ་དོར་བྱ་ལས་བཟློག་སྟེ་བླང་དོར་ཕྱིན་ཅི་ལོག་ཏུ་མངོན་པར་ཞེན་པ་དང༌། ལོག་པར་ལྟ་བ་ལ་སོགས་པ་བློ་གྲོས་ངན་པ་དང༌། འདོད་ཆགས་ལ་སོགས་པ་ཉོན་མོངས་པ་ཐམས་ཅད་མི་སྤོང་ཞིང་སྦྱོང་བ་ལ་ཕྱོགས་པར་བྱེད་པ་ཞེས་བྱ་བ་དེ་ལྟ་བུའི་མཚན་ཉིད་ཅན་གྱི་སྤང་བྱའི་ཆོས་བཅུ་རྣམ་པར་སྤོང་ཞིང་དེ་ལས་བཟློག་པ་གཉེན་པོའི་ཆོས་དོན་གྱི་ཤུགས་ཀྱིས་འཕངས་པ་ས་ལྔ་པའི་ཡོངས་སུ་སྦྱོང་པ་རྣམ་པ་བཅུ་ཆོས་ཅན། སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་གི་སྒོ་ནས་ཉམས་སུ་བླངས་པ་ལ་དགོས་པ་ཡོད་དེ། ས་ལྔ་པ་སྦྱང་དཀའ་བ་ཐོབ་པར་འགྱུར་བ་ཡིན་པས་སོ།།དྲུག་པ་ས་དྲུག་པའི་ཡོངས་སྦྱོང་བཅུ་གཉིས་བཤད་པ་ལ། རྩ་བ། འགྲེལ་པ་གཉིས་ལས། དང་པོ་ནི། རྩ་བ། སྦྱིན་དང་ཚུལ་ཁྲིམས་བཟོད་བརྩོན་འགྲུས།།བསམ་གཏན་ཤེས་རབ་རབ་རྫོགས་པས།།སློབ་མ་དང་ནི་བསེ་རུ་ལ།།དགའ་དང་སྐྲག་པའི་སེམས་སྤངས་པ།། ༥༨ བསླངས་ན་མི་ཞུམ་བདོག་པ་ཀུན།།བཏང་ཡང་མི་དགའ་མེད་པ་དང༌།།དབུལ་ཡང་སློང་བ་མི་སྤོང་བས།།ས་ནི་དྲུག་པ་ཡང་དག་འཐོབ།། ༥༩ རྩ་བའི་སྦྱོར་ཊཱིཀ ས་ནི་དྲུག་པ་ཡང་དག་པར་འཐོབ་ཅིང་རྫོགས་པར་བྱེད་པའི་ཡོངས་སྦྱོང་ཆོས་ཅན། བཅུ་གཉིས་ཡོད་དེ། རྒྱུའི་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་ཕར་ཕྱིན་རབ་ཏུ་རྫོགས་པར་བྱེད་པ་སྟེ་བླང་བྱ་དྲུག་ཉམས་སུ་ལེན་པའི་ཡོངས་སྦྱོང་དྲུག་དང༌། སློབ་མ་ཉན་ཐོས་ལ་དགའ་བའི་སེམས་སྤོང་བ་དང་ནི།

བསེ་རུ་ལྟ་བུའི་རང་རྒྱལ་ལ་དགའ་བའི་སེམས་སྤོང་བ་དང༌། སྟོང་ཉིད་ལ་སྐྲག་པའི་སེམས་སྤངས་པས་མི་སྐྲག་པ་དང༌། སློངས་མོ་བས་བསླངས་ན་སེམས་མི་ཞུམ་པ་དང༌། བདོག་པ་ཀུན་བཏང་ཡང་མི་དགའ་བ་མེད་པ་དང༌། རང་དབུལ་ཡང་སློངས་མོ་བ་མི་སྤོང་བ་སྟེ་སྤང་བྱ་དྲུག་དང་བྲལ་བའི་ཡོངས་སྦྱོང་དྲུག་སྟེ་བཅུ་གཉིས་རྣམས་སུ་ཡོད་པས་སོ།།བཅུ་གཉིས་པོ་དེའང་གཉིས་སུ་འདུ་སྟེ། བསྟེན་བྱ་གཉེན་པོ་དྲུག་དང༌། དོར་བྱ་སྤང་བྱ་དྲུག་ཏུ་འདུ་བས་སོ། །སྤང་བྱ་དྲུག་པོའང་གཉིས་སུ་འདུ་སྟེ། འབྲས་བུ་མཐར་ཐུག་གི་སེམས་དང༌། སྤྱོད་པ་རྗེས་སུ་སྒྲུབ་པའི་གེགས་ཏེ་གཉིས་སུ་འདུ་བས་སོ། །དང་པོ་ནི། ཉན་རང་གི་ས་ལ་འདོད་པའོ། །ཕྱི་མ་ལ་གསུམ་སྟེ། དང་པོར་འཇུག་པའི་གེགས། བར་དུ་སྒྲུབ་པའི་གེགས། ཐ་མར་མཐར་ཕྱིན་པའི་གེགས་སོ། །སྔ་མ་ལ་ཐབས་ཤེས་ཀྱི་དབང་དུ་བྱས་པ་གཉིས་སོ།།གཉིས་པ་ ( འགྲེལ་པ་ ) ནི། འགྲེལ་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་ཉན་ཐོས་དང༌། རང་སངས་རྒྱས་ལ་འདོད་པ་དང༌། ངོ་བོ་ཉིད་མི་དམིགས་པ་ལ་སྐྲག་པ་དང༌། སློང་བ་པོའི་སྐྱེ་བོས་བསླངས་ན་ཞུམ་པ་དང༌། བདོག་པ་ཐམས་ཅད་རང་གི་ངང་གིས་གཏོང་པར་ཞུགས་པ་ལ་མི་དགའ་བ་དང༌། བཀྲེན་ཡང་སློང་བའི་སྐྱེ་བོ་སྤོང་པའི་སེམས་སྤོང་བ་སྟེ། དེ་ལྟ་བུའི་ཡོངས་སུ་སྦྱོང་བ་བཅུ་གཉིས་ཀྱིས་སྔ་མ་བཞིན་དུ་ས་དྲུག་པ་མངོན་དུ་གྱུར་པ་ཀུན་ཤེས་པར་འགྱུར་བ་ཡིན་ནོ།། འགྲེལ་པའི་སྦྱོར་ཊཱིཀ ས་དྲུག་པའི་ཡོན་ཏན་རྫོགས་པའི་ཕྱིར་དུ་ལམ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་པ་བླང་བྱ་དྲུག་ལེན་པའི་ཡོངས་སྦྱོང་དྲུག་དང༌། ཉན་ཐོས་ཀྱི་ས་ལ་འདོད་པའི་སེམས་སྤོང་བ་དེ་བཞིན་དུ་རང་སངས་རྒྱས་ཀྱི་ས་ལ་འདོད་པའི་དང༌། ངོ་བོ་ཉིད་མི་དམིགས་པ་ལ་སྐྲག་པའི་དང༌། སློང་བ་པོའི་སྐྱེ་བོས་བསླངས་ན་སེམས་ཞུམ་པའི་དང༌། བདོག་པ་ཐམས་ཅད་རང་གི་ངང་གིས་གཏོང་བར་ཞུགས་པ་ལ་མི་དགའ་བའི་དང༌།

རང་ཉིད་བཀྲེན་ཡང་སློང་བའི་སྐྱེ་བོ་སྤོང་པའི་སེམས་སྤོང་བ་སྟེ། དེ་ལྟ་བུའི་ཡོངས་སུ་སྦྱོང་བ་བཅུ་གཉིས་ཀྱི་སྒོ་ནས་སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་ཏུ་ཡོངས་སུ་སྦྱང་བར་བྱས་པ་ཆོས་ཅན། དགོས་པ་ཡོད་དེ། ས་དྲུག་པ་མངོན་དུ་གྱུར་པའི་ཡོན་ཏན་ཀུན་རྫོགས་པར་ཤེས་པར་འགྱུར་བ་ཡིན་པས་སོ།།བདུན་པ་ས་བདུན་པའི་ཡོངས་སྦྱོང་ཉི་ཤུ་བཤད་པ་ལ་གཉིས། སྤང་བྱ་ཉི་ཤུ་དང༌། བླང་བྱ་ཉི་ཤུའོ། །དང་པོ་ལ། རྩ་བ། འགྲེལ་པ་གཉིས་ལས། དང་པོ་ནི།རྩ་བ། བདག་དང་སེམས་ཅན་འཛིན་པ་དང༌།།སྲོག་དང་གང་ཟག་ཆད་རྟག་དང༌།།མཚན་མ་རྒྱུ་དང་ཕུང་པོ་དང༌།།ཁམས་དང་སྐྱེ་མཆེད་དག་དང་ནི།། ༦༠ ཁམས་གསུམ་པོ་ལ་གནས་དང་ཆགས།།སེམས་ནི་ཀུན་ཏུ་ཞུམ་པ་དང༌།།དཀོན་མཆོག་གསུམ་དང་ཚུལ་ཁྲིམས་ལ།།དེར་ལྟ་བ་ཡི་མངོན་ཞེན་དང༌།། ༦༡ སྟོང་པ་ཉིད་ལ་རྩོད་པ་དང༌།།དེ་དང་འགལ་བའི་ཉེས་པ་ནི།།ཉི་ཤུ་གང་ལ་རྣམ་ཆད་པ།།དེ་ཡིས་ས་ནི་བདུན་པ་འཐོབ།། ༦༢ རྩ་བའི་སྦྱོར་ཊཱིཀ གང་ཟག་གང་ལ་སྤང་བྱ་འདི་དག་རྣམ་པར་ཆད་པ་དེ་ཡིས་ས་ནི་བདུན་པ་འཐོབ་པར་བྱེད་པའི་གེགས་ཆོས་ཅན། ཉི་ཤུ་ཡོད་དེ། བདག་ཏུ་འཛིན་པ་དང༌། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པ་དང༌། ཆད་པར་འཛིན་པ་དང༌། རྟག་པར་འཛིན་པ་དང༌། མཚན་མར་འཛིན་པ་དང༌། རྒྱུར་འཛིན་པ་དང༌། ཕུང་པོར་འཛིན་པ་དང༌། ཁམས་སུ་འཛིན་པ་དང༌། སྐྱེ་མཆེད་དག་ཏུ་འཛིན་པ་དང༌། ཁམས་གསུམ་པོ་ལ་ཞེན་ནས་གནས་པ་དང༌། ཁམས་གསུམ་པོ་ལ་ཆགས་པ་དང༌། སེམས་ནི་ཀུན་ཏུ་ཞུམ་པ་དང༌། དཀོན་མཆོག་གསུམ་དང་ཚུལ་ཁྲིམས་ལ་དེ་དང་དེར་ལྟ་བའི་མངོན་པར་ཞེན་པ་བཞི་དང༌། སྟོང་པ་ཉིད་ལ་རྩོད་པ་དང༌། སྟོང་ཉིད་དེ་དང་འགལ་བའི་ཉེས་པ་སྟེ་ཉི་ཤུར་ཡོད་པས་སོ། །ཉི་ཤུ་པོ་དེའང་བསྡུ་ན་གསུམ་དུ་འདུ་སྟེ། སོ་སྐྱེ་དང་ཐུན་མོང་བ། ཉན་རང་དང་ཐུན་མོང་བ། བྱང་སེམས་ལས་དང་པོ་པ་དང་ཐུན་མོང་བའི་སྤང་བྱ་རྣམས་སུ་འདུ་བས་སོ།།གཉིས་པ་

( འགྲེལ་པ་ ) ནི། འགྲེལ་པ། བདག་དང༌། སེམས་ཅན་དང༌། སྲོག་དང༌། གང་ཟག་དང༌། ཆད་པ་དང༌། རྟག་པ་དང༌། མཚན་མ་དང༌། རྒྱུ་དང༌། ཕུང་པོ་དང༌། ཁམས་དང༌། སྐྱེ་མཆེད་དང༌། ཁམས་གསུམ་པོ་ལ་གནས་པ་དང༌། ཆགས་པ་དང༌། སེམས་ཀུན་ཏུ་ཞུམ་པ་དང༌། སངས་རྒྱས་དང༌། ཆོས་དང༌། དགེ་འདུན་དང༌། ཚུལ་ཁྲིམས་སུ་ལྟ་བའི་མངོན་པར་ཞེན་པ་དང༌། སྟོང་པ་ཉིད་ལ་རྩོད་པ་དང༌། འགལ་བ་བརྗོད་པ་འཛིན་པ་ཡོངས་སུ་སྤངས་པ་སྟེ། ཉེས་པ་དེ་ལྟ་བུ་ཉི་ཤུ་དང་བྲལ་ནས་བཟློག་པའི་ཆོས་དོན་གྱིས་འཕངས་པ་ཡོངས་སུ་སྦྱོང་བ་རྣམ་པ་ཉི་ཤུས་སྔ་མ་བཞིན་དུ་ས་བདུན་པ་རིང་དུ་སོང་བ་ཀུན་ཤེས་པར་འགྱུར་བ་ཡིན་ནོ།། འགྲེལ་པའི་སྦྱོར་ཊཱིཀ ས་བདུན་པ་ཐོབ་པའི་ཕྱིར་དུ་བདག་ཏུ་འཛིན་པ་སྤངས་པ་དང༌། དེ་བཞིན་དུ་སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པ་དང༌། ཆད་པར་འཛིན་པ་དང༌། རྟག་པར་དང༌། མཚན་མར་དང༌། རྒྱུར་དང༌། ཕུང་པོར་དང༌། ཁམས་སུ་དང༌། སྐྱེ་མཆེད་དུ་དང༌། ཁམས་གསུམ་པ་ལ་གནས་པ་དང༌། དེ་ལ་ཆགས་པ་དང༌། སེམས་ཀུན་ཏུ་ཞུམ་པ་དང༌། སངས་རྒྱས་སུ་ལྟ་བའི་མངོན་པར་ཞེན་པ་དང༌། དེ་བཞིན་དུ་ཆོས་སུ་དང༌། དགེ་འདུན་དུ་དང༌། ཚུལ་ཁྲིམས་སུ་ལྟ་བའི་མངོན་པར་ཞེན་པ་དང༌། སྟོང་པ་ཉིད་ལ་རྩོད་པ་དང༌། དེ་དང་འགལ་བ་བརྗོད་པ་འཛིན་པ་སྟེ་ཉེས་པ་དེ་ལྟ་བུ་ཉི་ཤུ་ཡོངས་སུ་སྤངས་ཏེ་ཉི་ཤུ་པོ་དེ་དང་བྲལ་ནས་སྤང་བྱ་དེ་ལས་བཟློག་པ་གཉེན་པོའི་ཆོས་དོན་གྱི་ཤུགས་ཀྱིས་འཕངས་པ་ས་བདུན་པའི་ཡོངས་སུ་སྦྱོང་བ་རྣམ་པ་ཉི་ཤུ་སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་གི་སྒོ་ནས་ཡོངས་སུ་སྦྱང་བ་བྱས་པ་ཆོས་ཅན། དགོས་པ་ཡོད་དེ། ས་བདུན་པ་རིང་དུ་སོང་བའི་ཡོན་ཏན་ཀུན་རྫོགས་པར་ཤེས་པར་འགྱུར་བ་ཡིན་པས་སོ།།གཉིས་པ་ ( བླང་བྱ་ཉི་ཤུུ་ ) ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། དོན་གྱིས་འཕངས་པའི་ཆོས་ཉིད་བསྟན་པའི་ཕྱིར།འགྲེལ་པའི་སྦྱོར་ཊཱིཀ

རྣམ་ཐར་སྒོ་གསུམ་སོགས་ཚིགས་བཅད་བཞི་གསུངས་པ་ཆོས་ཅན། དགོས་པ་ཡོད་དེ། སྤང་བྱ་ཉི་ཤུའི་དོན་གྱི་ཤུགས་ཀྱིས་འཕངས་པ་གཉེན་པོའི་ཆོས་ཉིད་ས་བདུན་པའི་ཡོངས་སྦྱོང་ཉི་ཤུ་བསྟན་པའི་ཆེད་ཡིན་པའི་ཕྱིར། གཉིས་པ་ ( རྩ་བ་ ) ནི། རྩ་བ། རྣམ་ཐར་སྒོ་གསུམ་ཤེས་པ་དང༌།།འཁོར་གསུམ་རྣམ་པར་དག་ཉིད་དང༌།།སྙིང་རྗེ་དང་ནི་རློམ་མེད་དང༌།།ཆོས་མཉམ་ཉིད་དང་ཚུལ་གཅིག་ཤེས།། ༦༣ མི་སྐྱེ་བ་དང་བཟོད་ཤེས་དང༌།།ཆོས་རྣམས་རྣམ་པ་གཅིག་ཏུ་སྟོན།།རྟོག་པ་ཀུན་ཏུ་འཇོམས་པ་དང༌།།འདུ་ཤེས་ལྟ་དང་ཉོན་མོངས་སྤོང༌།། ༦༤ ཞི་གནས་ངེས་པར་སེམས་པ་དང༌།།ལྷག་མཐོང་ལ་ནི་མཁས་པ་དང༌།།སེམས་དུལ་བ་དང་ཐམས་ཅད་ལ།།ཐོགས་པ་མེད་པའི་ཡེ་ཤེས་དང༌།། ༦༥ ཆགས་པའི་ས་མིན་གར་འདོད་པར།།ཞིང་གཞན་དུ་ནི་མཉམ་འགྲོ་དང༌།།ཀུན་ཏུ་བདག་གི་ངོ་བོ་ནི།།སྟོན་པ་ཉིད་དང་ཉི་ཤུའོ།། ༦༦རྩ་བའི་སྦྱོར་ཊཱིཀ ས་བདུན་པ་ཐོབ་པར་བྱེད་པའི་ཡོངས་སྦྱོང་ཆོས་ཅན། ཉི་ཤུ་ཡོད་དེ། རྣམ་ཐར་སྒོ་གསུམ་ཤེས་པ་དང༌། འཁོར་གསུམ་རྣམ་པར་དག་པ་ཉིད་དུ་རྟོགས་པ་དང༌། སེམས་ཅན་ལ་དམིགས་པའི་སྙིང་རྗེ་དང༌། བདེན་ཞེན་གྱི་རློམ་པ་མེད་པ་དང༌། ཆོས་ཐམས་ཅད་མཉམ་པ་ཉིད་དུ་རྟོགས་པ་དང༌། མཐར་ཐུག་ཐེག་པ་ཆེན་པོའི་ཚུལ་གཅིག་ཏུ་ཤེས་པ་དང༌། མི་སྐྱེ་བ་ཤེས་པ་དང༌། ཟབ་མོ་ངེས་པར་རྟོགས་པའི་བཟོད་པ་ཤེས་པ་དང༌། ཆོས་རྣམས་ཐེག་པ་ཆེན་པོའི་ཆོས་ཀྱི་རྣམ་པ་གཅིག་ཏུ་སྟོན་པ་དང༌། རྣམ་པར་རྟོག་པ་ཀུན་ཏུ་འཇོམས་པ་དང༌། མཚན་འཛིན་གྱི་འདུ་ཤེས་སྤོང་བ་དང༌། ལྟ་བ་ལྔ་སྤོང་བ་དང༌། ཉོན་མོངས་པ་སྤོང་བ་དང༌། ཞི་གནས་ངེས་པར་སེམས་པ་དང༌། ལྷག་མཐོང་གི་དོན་ལ་ནི་མཁས་པ་དང༌། སེམས་ཞི་ཞིང་དུལ་བ་དང༌། གཟུགས་ནས་རྣམ་མཁྱེན་གྱི་བར་ཐམས་ཅད་ལ་ཐོགས་པ་མེད་པའི་ཡེ་ཤེས་དང༌། ཞེན་ནས་ཆགས་པའི་ས་མ་ཡིན་པར་རྟོགས་པ་དང༌། རང་གང་འདོད་པར་སངས་རྒྱས་ཀྱི་ཞིང་གཞན་དུ་ནི་དུས་མཉམ་དུ་འགྲོ་བ་དང༌།

དུས་ཀུན་ཏུ་བདག་གི་ལུས་ཀྱི་ངོ་བོ་ནི་གདུལ་བྱ་ལ་སྟོན་པ་ཉིད་དང་ཉི་ཤུ་ཡོད་པས་སོ།།གསུམ་པ་ ( འགྲེལ་པ་ ) ནི། འགྲེལ་པ། རྣམ་པར་ཐར་པའི་སྒོ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ཡང་དག་པར་ཤེས་པ་དང༌། དགེ་བ་བཅུའི་ལས་ཀྱི་ལམ་ལ་གསད་པར་བྱ་བ་དང༌། གསོད་པ་པོ་དང༌། བསད་པ་མི་དམིགས་པ་ལ་སོགས་པ་དང༌། སྐྱེ་བོ་ཐམས་ཅད་ལ་དམིགས་པའི་སྙིང་བརྩེ་བ་དང༌། དངོས་པོར་དམིགས་པ་མེད་པ་དང༌། ཆོས་ཐམས་ཅད་མཉམ་པ་ཉིད་དུ་རྟོགས་པ་དང༌། ཐེག་པ་ཆེན་པོ་གཅིག་ཏུ་རྟོགས་པ་དང༌། མི་སྐྱེ་བ་ཡོངས་སུ་ཤེས་པ་དང༌། ཆོས་ཟབ་མོ་ལ་ངེས་པར་རྟོགས་པའི་བཟོད་པ་ཁོང་དུ་ཆུད་པ་དང༌། ཤེས་བྱ་ཐམས་ཅད་ཐེག་པ་ཆེན་པོའི་ཐབས་ཀྱི་སྒོ་ནས་རབ་ཏུ་སྟོན་པ་དང༌། རྟོག་པ་ཐམས་ཅད་གཅོད་པ་དང༌། མཚན་མར་འཛིན་པའི་རྟོག་པ་མེད་པ་དང༌། འཇིགས་ཚོགས་ལ་ལྟ་བ་ལ་སོགས་པ་ལྔ་འདོར་བ་དང༌། འདོད་ཆགས་ལ་སོགས་པ་ཉོན་མོངས་པ་སྤོང་བ་དང༌། ཞི་གནས་སྒོམ་པ་དང༌། ཤེས་རབ་དང་ཐབས་ལ་མཁས་པར་བྱེད་པ་དང༌། སེམས་ཉེ་བར་ཞི་བ་དང༌། གཟུགས་ལ་སོགས་པ་ལ་ཐོགས་པ་མེད་པའི་ཡེ་ཤེས་དང༌། མངོན་པར་ཞེན་པའི་གནས་མ་ཡིན་པ་དང༌། ཇི་ལྟར་འདོད་པ་བཞིན་དུ་དུས་མཉམ་དུ་སངས་རྒྱས་ཀྱི་ཞིང་ཐམས་ཅད་དུ་འགྲོ་བ་དང༌། གདུལ་བྱ་དང་མཐུན་པར་ཐམས་ཅད་དུ་བདག་གི་ལུས་རབ་ཏུ་སྟོན་པ་ཞེས་བྱ་བ་ཡོངས་སུ་སྦྱོང་བ་རྣམ་པ་ཉི་ཤུ་པོ་འདིས་ཀྱང་སྔ་མ་བཞིན་དུ་ས་བདུན་པ་རྟོགས་པར་འགྱུར་བ་ཡིན་ནོ།།འགྲེལ་པའི་སྦྱོར་ཊཱིཀ ས་བདུན་པའི་ཡོན་ཏན་རྫོགས་པའི་ཕྱིར་དུ་རྣམ་པར་ཐར་པའི་སྒོ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་སྟེ་རྣམ་ཐར་སྒོ་གསུམ་ཡང་དག་པར་ཤེས་པ་དང༌། དགེ་བ་བཅུའི་ལས་ཀྱི་ལམ་ལ་གསད་པར་བྱ་བ་དང་གསོད་པ་པོ་དང་བསད་པ་མི་དམིགས་པ་ལ་སོགས་པ་འཁོར་གསུམ་རྣམ་དག་ཏུ་རྟོགས་པ་དང༌། སྐྱེ་བོ་སེམས་ཅན་ཐམས་ཅད་ལ་དམིགས་པའི་སྙིང་བརྩེ་བ་དང༌། དངོས་པོར་བདེན་པར་དམིགས་པ་མེད་པ་དང༌།

ཆོས་ཐམས་ཅད་བདེན་མེད་མཉམ་པ་ཉིད་དུ་རྟོགས་པ་དང༌། མཐར་ཐུག་ཐེག་པ་ཆེན་པོའི་ཚུལ་གཅིག་ཏུ་རྟོགས་པ་དང༌། དེ་ཁོ་ནར་མི་སྐྱེ་བ་ཡོངས་སུ་ཤེས་པ་དང༌། ཆོས་ཟབ་མོ་སྟོང་པ་ཉིད་ལ་ངེས་པར་རྟོགས་པའི་བཟོད་པ་ཁོང་དུ་ཆུད་པ་དང༌། ཤེས་བྱ་ཐམས་ཅད་ཐེག་པ་ཆེན་པོའི་ཐབས་ཀྱི་སྒོ་ནས་རབ་ཏུ་སྟོན་པ་དང༌། རྣམ་པར་རྟོག་པ་ཐམས་ཅད་གཅོད་པ་དང༌། མཚན་མར་འཛིན་པའི་འདུ་ཤེས་ཀྱི་རྟོག་པ་མེད་པ་དང༌། འཇིག་ཚོགས་ལ་ལྟ་བ་ལ་སོགས་པ་ལྟ་བ་ལྔ་འདོར་བ་དང༌། འདོད་ཆགས་ལ་སོགས་པ་ཉོན་མོངས་པ་སྤོང་བ་དང༌། ཞི་གནས་ཀྱི་ཏིང་ངེ་འཛིན་སྒོམ་པ་དང༌། ལྷག་མཐོང་གི་ཤེས་རབ་དང་ཐབས་ལ་མཁས་པར་བྱེད་པ་དང༌། སེམས་ཉེ་བར་ཞི་ཞིང་དུལ་བ་དང༌། གཟུགས་ལ་སོགས་པ་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་ཐོགས་པ་མེད་པའི་ཡེ་ཤེས་དང༌། མངོན་པར་ཞེན་པས་ཆགས་པའི་གནས་མ་ཡིན་པ་དང༌། རང་ཇི་ལྟར་འདོད་པ་བཞིན་དུ་དུས་མཉམ་དུ་སངས་རྒྱས་ཀྱི་ཞིང་ཐམས་ཅད་དུ་འགྲོ་བ་དང༌། གདུལ་བྱ་དང་མཐུན་པར་ཐམས་ཅད་དུ་བདག་གི་ལུས་རབ་ཏུ་སྟོན་པ་ཞེས་བྱ་བ་ས་བདུན་པའི་ཡོངས་སུ་སྦྱོང་བ་རྣམ་པ་ཉི་ཤུ་པོ་འདིས་ཀྱང་སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་གི་སྒོ་ནས་ཡོངས་སུ་སྦྱང་བར་བྱས་པ་ཆོས་ཅན། དགོས་པ་ཡོད་དེ། ས་བདུན་པ་རིང་དུ་སོང་བའི་ཡོན་ཏན་ཐམས་ཅད་རྟོགས་ཤིང་ཐོབ་པར་འགྱུར་བ་ཡིན་པས་སོ།།བརྒྱད་པ་ས་བརྒྱད་པའི་ཡོངས་སྦྱོང་བརྒྱད་བཤད་པ་ལ། རྩ་བ། འགྲེལ་པ་གཉིས་ལས། དང་པོ་ནི། རྩ་བ། སེམས་ཅན་ཀུན་ཡིད་ཤེས་པ་དང༌།།མངོན་པར་ཤེས་པས་བརྩེ་བ་དང༌།།སངས་རྒྱས་ཞིང་བཟང་སྒྲུབ་པ་དང༌།།ཡོངས་སུ་བརྟག་ཕྱིར་སངས་རྒྱས་བརྟེན།། ༦༧ དབང་པོ་ཤེས་དང་རྒྱལ་བ་ཡི།།ཞིང་སྦྱོང་སྒྱུ་མ་ལྟར་གནས་དང༌།།བསམས་བཞིན་སྲིད་པ་ལེན་པ་དང༌།།ལས་ནི་རྣམ་པ་འདི་བརྒྱད་བཤད།། ༦༨ རྩ་བའི་སྦྱོར་ཊཱིཀ ས་བརྒྱད་པ་ཐོབ་པའི་ཕྱིར་དུ་ཡོངས་སུ་སྦྱོང་བར་བྱེད་པའི་ལས་འདི་ནི་ཆོས་ཅན།

རྣམ་པ་བརྒྱད་དུ་བཤད་དེ། སེམས་ཅན་ཀུན་གྱི་ཡིད་ཀྱི་སྤྱོད་པ་ཤེས་པ་དང༌། རྫུ་འཕྲུལ་གྱི་མངོན་པར་ཤེས་པས་བརྩེ་བ་དང༌། སངས་རྒྱས་ཀྱི་ཞིང་སྣོད་ཀྱི་འཇིག་རྟེན་བཟང་པོར་སྒྲུབ་པ་དང༌། དམ་པའི་ཆོས་ཡོངས་སུ་བརྟག་པའི་ཕྱིར་སངས་རྒྱས་བསྟེན་པ་དང༌། ལྷའི་མིག་གི་དབང་པོ་བསྐྱེད་པ་ཤེས་པ་དང༌། རྒྱལ་བ་སངས་རྒྱས་ཀྱི་ཞིང་བརྟེན་པ་བཅུད་ཡོངས་སུ་སྦྱོང་བ་དང༌། ཐམས་ཅད་དུ་སྒྱུ་མ་ལྟར་གནས་པ་དང༌། སེམས་ཅན་གྱི་དོན་དུ་བསམས་བཞིན་དུ་སྲིད་པར་སྐྱེ་བ་ལེན་པ་རྣམས་སུ་ཡོད་པས་སོ།།བརྒྱད་པོ་དེའང་གསུམ་དུ་འདུ་སྟེ། གཞན་དོན་གྱི་དབང་དུ་བྱས་པ་དང༌། རང་དོན་གྱི་དབང་དུ་བྱས་པ་དང༌། ཕྲིན་ལས་ཀྱི་དབང་དུ་བྱས་པ་གསུམ་དུ་འདུ་བས་སོ། །དང་པོ་ལ། དོན་བྱ་ཡུལ་དང༌། བྱེད་པ་པོ་གཉིས། གཉིས་པ་ལ། སྣོད་སྦྱང་བ། བཤེས་གཉེན་བསྟེན་པ། ཡོན་ཏན་སྒྲུབ་པ། བཅུད་སྦྱང་བ་དང་བཞི། གསུམ་པ་ལ། དོན་བྱ་ཡུལ་དང༌། བྱེད་པ་པོའི་དབང་དུ་བྱས་པ་གཉིས་སོ།། གཉིས་པ་

( འགྲེལ་པ་ ) ནི། འགྲེལ་པ། སེམས་ཅན་ཐམས་ཅད་ཀྱི་སེམས་སྤྱོད་པ་ཇི་ལྟ་བ་བཞིན་ཤེས་པ་དང༌། འཇིག་རྟེན་གྱི་ཁམས་སུ་རྫུ་འཕྲུལ་གྱི་མངོན་པར་ཤེས་པས་བརྩེ་བ་དང༌། སངས་རྒྱས་ཀྱི་ཞིང་རྟེན་གསེར་ལ་སོགས་པའི་ངོ་བོར་ཡོངས་སུ་སྒྱུར་བ་དང༌། རྣམ་པ་ཐམས་ཅད་དུ་ཆོས་ཡོངས་སུ་བརྟགས་པས་སངས་རྒྱས་མཉེས་པར་བྱེད་པ་དང༌། ལྷའི་མིག་སྐྱེད་པ་དང༌། སངས་རྒྱས་ཀྱི་ཞིང་བརྟེན་པ་སེམས་ཅན་ཡོངས་སུ་སྦྱོང་བ་དང༌། ཐམས་ཅད་དུ་སྒྱུ་མ་ལྟ་བུར་གནས་པ་དང༌། སེམས་ཅན་ཐམས་ཅད་ཀྱི་དོན་མཐོང་ནས་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ཞེས་བྱ་བ་ཡོངས་སུ་སྦྱོང་བའི་ཆོས་དེ་ལྟ་བུ་རྣམ་པ་བརྒྱད་ཀྱིས་སྔ་མ་བཞིན་དུ་ས་བརྒྱད་པ་མི་གཡོ་བ་ཉམས་སུ་མྱོང་བར་འགྱུར་བ་ཡིན་ནོ།།འགྲེལ་པའི་སྦྱོར་ཊཱིཀ ས་བརྒྱད་པའི་ཡོན་ཏན་རྫོགས་པའི་ཕྱིར་དུ་གདུལ་བྱ་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་ཇི་ལྟ་བ་བཞིན་ཤེས་པར་བྱེད་པ་དང༌། གདུལ་བྱའི་འཇིག་རྟེན་གྱི་ཁམས་རྣམས་སུ་རྫུ་འཕྲུལ་གྱི་མངོན་པར་ཤེས་པས་རྩེ་བ་དང༌། རང་གི་སངས་རྒྱས་ཀྱི་ཞིང་རྟེན་སྣོད་ཀྱི་འཇིག་རྟེན་གསེར་ལ་སོགས་པ་བཟང་པོའི་ངོ་བོར་ཡོངས་སུ་བསྒྱུར་བ་དང༌། རྣམ་པ་ཐམས་ཅད་དུ་ཆོས་ཡོངས་སུ་བརྟག་པའི་ཕྱིར་དུ་སངས་རྒྱས་མཉེས་པར་བྱེད་པ་དང༌། ལྷའི་མིག་གི་དབང་པོ་བསྐྱེད་པ་དང༌། རང་གི་སངས་རྒྱས་ཀྱི་ཞིང་བརྟེན་པ་སེམས་ཅན་རྣམ་དག་ཏུ་ཡོངས་སུ་སྦྱོང་བ་དང༌། ཐམས་ཅད་དུ་སྒྱུ་མ་ལྟ་བུར་གནས་པ་དང༌། སེམས་ཅན་གྱི་དོན་དུ་འགྱུར་བར་མཐོང་ནས་ཐེག་ཆེན་སེམས་བསྐྱེད་ཀྱི་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ཞེས་བྱ་བ་ས་བརྒྱད་པ་ཡོངས་སུ་སྦྱོང་བའི་ཆོས་དེ་ལྟ་བུ་རྣམ་པ་བརྒྱད་ཀྱི་སྒོ་ནས་སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་ཏུ་ཡོངས་སུ་སྦྱང་བར་བྱས་པ་ཆོས་ཅན། དགོས་པ་ཡོད་དེ། ས་བརྒྱད་པ་མི་གཡོ་བའི་ཡོན་ཏན་རྫོགས་པར་ཉམས་སུ་མྱོང་བར་འགྱུར་བ་ཡིན་པས་སོ།།དགུ་པ་ས་དགུ་པའི་ཡོངས་སྦྱོང་བཅུ་གཉིས་བཤད་པ་ལ།

རྩ་བ། འགྲེལ་པ་གཉིས་ལས། དང་པོ་ནི། རྩ་བ། སྨོན་ལམ་དག་ནི་མཐའ་ཡས་དང༌།།ལྷ་ལ་སོགས་པའི་སྐད་ཤེས་དང༌།།སྤོབས་པ་ཆུ་བོ་ལྟ་བུ་དང༌།།མངལ་དུ་འཇུག་པ་མཆོག་དང་ནི།། ༦༩ རིགས་དང་རུས་དང་ཆོ་འབྲང་དང༌།།འཁོར་དང་སྐྱེ་བ་དག་དང་ནི།།ངེས་འབྱུང་བྱང་ཆུབ་ཤིང་རྣམས་དང༌།།ཡོན་ཏན་ཕུན་སུམ་ཚོགས་པ་ཡིན།། ༧༠ རྩ་བའི་སྦྱོར་ཊཱིཀ ས་དགུ་པའི་ཡོན་ཏན་རྫོགས་པར་བྱེད་པའི་ཡོངས་སྦྱོང་ཆོས་ཅན། བཅུ་གཉིས་ཡོད་དེ། སྨོན་ལམ་དག་ནི་མཐའ་ཡས་པ་དང༌། ལྷ་ལ་སོགས་པ་སེམས་ཅན་ཐམས་ཅད་ཀྱི་སྐད་ཤེས་པ་དང༌། སྤོབས་པ་ཆུ་བོ་ལྟ་བུར་མི་ཟད་པ་དང༌། མངལ་མཆོག་ཏུ་འཇུག་པ་དང༌། རིགས་ཕུན་སུམ་ཚོགས་པར་སྐྱེ་བ་དང༌། དེ་བཞིན་དུ་རུས་དང༌། ཆོ་འབྲང་དང༌། འཁོར་དང༌། སྐྱེ་བ་ཕུན་སུམ་ཚོགས་པ་དག་དང་ནི། ངེས་པར་འབྱུང་བ་ཕུན་སུམ་ཚོགས་པ་དང༌། བྱང་ཆུབ་ཀྱི་ཤིང་ཕུན་སུམ་ཚོགས་པ་འགྲུབ་པ་དང༌། ཡོན་ཏན་ཕུན་སུམ་ཚོགས་པ་ཡོངས་སུ་རྫོགས་པར་འགྱུར་བ་རྣམས་སུ་ཡོད་པས་སོ།།བཅུ་གཉིས་པོ་དེའང་ལྔར་འདུ་སྟེ། ཕུན་ཚོགས་ཐམས་ཅད་ཀྱི་རྒྱུ་དང༌། ཆོས་སྟོན་པའི་རྒྱུ་ཕུན་ཚོགས་དང༌། དེའི་བདག་པོ་ཕུན་ཚོགས་དང༌། དེའི་ཉེར་སྤྱོད་ཕུན་ཚོགས་དང༌། དེའི་འབྲས་བུ་ཕུན་ཚོགས་རྣམས་སུ་འདུ་བས་སོ། །དང་པོ་ནི། རྐང་པ་དང་པོས་བསྟན་ལ། གཉིས་པ་ལ། ཚིག་སོ་སོ་ཡང་དག་པར་རིག་པ་དང༌། སྤོབས་པ་སོ་སོ་ཡང་དག་པར་རིག་པ་གཉིས། གསུམ་པ་ལ། ལུས་དགེ་བ་དང༌། དག་པའི་ཕྱོགས་འཛིན་པ་གཉིས། དང་པོ་ལ་ཡང་དྲུག་སྟེ། སྐྱེ་བའི་གནས་ཕུན་ཚོགས་དང༌། རིགས་དང༌། རུས་དང༌། ཆོ་འབྲང་དང༌། འཁོར་དང༌། སྐྱེ་བ་ཕུན་ཚོགས་ཀྱི་དབང་དུ་བྱས་པ་རྣམས་སོ།། གཉིས་པ་ ( འགྲེལ་པ་ ) ནི། འགྲེལ་པ། སྨོན་ལམ་མཐའ་ཡས་པ་དང༌། ལྷ་ལ་སོགས་པ་སེམས་ཅན་ཐམས་ཅད་ཀྱི་སྐད་ཤེས་པ་དང༌། སྤོབས་པ་ཆུ་བོ་ལྟར་མི་ཟད་པ་དང༌། སྐྱེ་བོ་ཐམས་ཅད་ཀྱིས་བསྔགས་པའི་མངལ་དུ་འཇུག་པ་དང༌། རྒྱལ་པོ་ལ་སོགས་པར་གནས་པ་དང༌། ཉི་མ་ལ་སོགས་པ་ལས་སྐྱེས་པ་དང༌།

མ་ལ་སོགས་པ་དང་ལེགས་པར་འབྲེལ་བའི་གཉེན་དང༌། རང་དབང་བའི་འཁོར་དང༌། བརྒྱ་བྱིན་ལ་སོགས་པས་མངོན་པར་བསྟོད་པར་སྐྱེ་བ་དང༌། སངས་རྒྱས་ལ་སོགས་པས་བསྐུལ་ཏེ་ངེས་པར་འབྱུང་བ་དང༌། ཡིད་བཞིན་གྱི་ནོར་བུ་དང་འདྲ་བའི་ཤིང་ཨ་ཤད་ཐ་ལ་སོགས་པ་དང༌། སངས་རྒྱས་ཀྱི་ཆོས་ཀྱི་ངོ་བོར་གྱུར་བའི་ཡོན་ཏན་ཐམས་ཅད་ཡོངས་སུ་རྫོགས་པར་བྱེད་པ་ཞེས་བྱ་བ་དེ་ལྟ་བུའི་ཕུན་སུམ་ཚོགས་པའི་མཚན་ཉིད་ཀྱི་ཡོངས་སུ་སྦྱོང་བ་རྣམ་པ་བཅུ་གཉིས་པོས། སྔ་མ་བཞིན་དུ་ཡོངས་སུ་སྦྱང་པ་བྱས་པའི་ཁྱད་པར་དག་གིས་ས་དགུ་པ་ལེགས་པའི་བློ་གྲོས་མངོན་དུ་བྱེད་པ་ཡིན་ནོ།། འགྲེལ་པའི་སྦྱོར་ཊཱིཀ ས་དགུ་པའི་ཡོན་ཏན་ཡོངས་སུ་རྫོགས་པའི་ཕྱིར་དུ་ཇི་ལྟར་སྨོན་པ་བཞིན་འགྲུབ་པའི་སྨོན་ལམ་མཐའ་ཡས་པ་དང༌། ལྷ་ལ་སོགས་པ་སེམས་ཅན་ཐམས་ཅད་ཀྱི་བརྡ་སྐད་ཤེས་པ་དང༌། རང་གི་སྤོབས་པ་ཆུ་བོའི་རྒྱུན་ལྟར་མི་ཟད་པ་དང༌། སྐྱེ་གནས་ཀྱི་ཁྱད་པར་སྐྱེ་བོ་དམ་པ་ཐམས་ཅད་ཀྱིས་བསྔཌ་པའི་མངལ་དུ་འཇུག་པ་དང༌། རིགས་ཀྱི་ཁྱད་པར་རྒྱལ་པོ་དང་བྲམ་ཟེ་ལ་སོགས་པར་གནས་པའི་རིགས་དང༌། རུས་ཀྱི་ཁྱད་པར་ཉི་མའི་གཉེན་དང་བུ་རམ་ཤིང་པ་ལ་སོགས་པའི་རུས་ལས་སྐྱེས་པ་དང༌། ཆོ་འབྲང་གི་ཁྱད་པར་མ་རྒྱུད་ཕའི་ཡན་ལག་དང་བཅས་པ་བདུན་རྒྱུད་དང་ལ་སོགས་པས་ཕ་རྒྱུད་མའི་ཡན་ལག་དང་བཅས་པ་བདུན་རྒྱུད་ཀྱི་བར་དུ་ཆོས་ལ་སྤྱོད་པ་དང་ལེགས་པར་འབྲེལ་བའི་གཉེན་དང༌། འཁོར་གྱི་ཁྱད་པར་འདུན་པ་ལྟ་བུ་རང་དབང་བའི་འཁོར་ཆོས་ལ་སྤྱོད་པ་དང་ལྡན་པ་དང༌། སྐྱེ་བའི་ཁྱད་པར་བརྒྱ་བྱིན་དང་ཚངས་པ་ལ་སོགས་པས་མངོན་པར་བསྟོད་པར་སྐྱེ་བ་ལེན་པ་དང༌། ངེས་པར་འབྱུང་ཚུལ་གྱི་ཁྱད་པར་སངས་རྒྱས་དང་ལ་སོགས་པས་བྱང་ཆུབ་སེམས་དཔས་བསྐུལ་ཏེ་ངེས་པར་འབྱུང་བ་དང༌། བྱང་ཆུབ་ཤིང་གི་ཁྱད་པར་ཡིད་བཞིན་གྱི་ནོར་བུ་དང་འདྲ་བའི་ཤིང་ཨཤྭདྠ་སྟེ་མྱ་ངན་མེད་པ་ལྟ་བུའམ་ལ་སོགས་པས་ཨུ་དུམ་ཝ་ར་དང་ཀླུ་ཤིང་ལ་སོགས་པ་འགྲུབ་པ་དང༌།

སངས་རྒྱས་དང་སངས་རྒྱས་ཀྱི་ཆོས་ཀྱི་ངོ་བོར་གྱུར་པ་སྟོབས་བཅུ་ལ་སོགས་པ་ཟག་པ་མེད་པའི་ཡོན་ཏན་ཐམས་ཅད་ཡོངས་སུ་རྫོགས་པར་བྱེད་པ་ཞེས་བྱ་བ་དེ་ལྟ་བུའི་ཕུན་སུམ་ཚོགས་པའི་མཚན་ཉིད་ཅན་གྱི་ས་དགུ་པའི་ཡོངས་སུ་སྦྱོང་བ་བཅུ་གཉིས་པོའི་སྒོ་ནས་སྔ་མ་ས་དང་པོར་བཤད་པ་བཞིན་དུ་བདེན་གཉིས་ཟུང་འཇུག་ཏུ་ཡོངས་སུ་སྦྱང་བ་བྱས་པའི་ཁྱད་པར་དག་གིས་ཡོངས་སུ་སྦྱངས་པ་ཆོས་ཅན། དགོས་པ་ཡོད་དེ། ས་དགུ་པ་ལེགས་པའི་བློ་གྲོས་ཀྱི་ཡོན་ཏན་མཐའ་དག་རྫོགས་པར་མངོན་དུ་བྱེད་པ་ཡིན་པས་སོ།། གཉིས་པ་ས་བཅུ་པ་མཚན་ཉིད་ཀྱི་སྒོ་ནས་བཤད་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། རྒྱུའི་ས་རྣམས་ཀྱི་ཡོངས་སུ་སྦྱོང་བ་དེ་ལས་ངེས་པར་བསྟན་ནས། འབྲས་བུའི་ས་ཉིད་དུ་དེ་དག་མ་བཤད་པར་ས་ཐམས་ཅད་བསྡུ་བའི་སྒོ་ནས་ས་བཅུ་པའི་མཚན་ཉིད། འགྲེལ་པའི་སྦྱོར་ཊཱིཀ རྒྱུའི་ས་དགུ་པོ་རྣམས་ཀྱི་ཡོངས་སུ་སྦྱོང་བ་སྔར་བཤད་པ་དེ་ལྟར་སོ་སོར་ངེས་པར་བསྟན་ནས། འབྲས་བུའི་ས་བཅུ་པ་འཆད་པའི་སྐབས་འདི་ཉིད་དུ་ཡོངས་སྦྱོང་དེ་དག་མ་བཤད་པར་མཚན་ཉིད་ཀྱི་སྒོ་ནས་བཤད་པ་ཆོས་ཅན། དགོས་པ་ཡོད་དེ། ས་འོག་མ་ཐམས་ཅད་ཀྱི་ཡོན་ཏན་ཐམས་ཅད་ས་བཅུ་པ་འདིར་ཡར་ལྡན་དུ་བསྡུས་པའི་སྒོ་ནས་བཤད་པར་ཤེས་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། ས་དགུ་འདས་ནས་ཡེ་ཤེས་ནི།།གང་གིས་སངས་རྒྱས་སར་གནས་པ།།དེ་ནི་བྱང་ཆུབ་སེམས་དཔའི་ས།།བཅུ་པ་ཡིན་པར་ཤེས་པར་བྱ།། ༧༡རྩ་བའི་སྦྱོར་ཊཱིཀ དམན་པ་ས་བརྒྱད་བྱང་སེམས་ཀྱི་ས་དང་འདས་ས་ས་དགུ་ལས་འདས་ནས་སྨོན་ལམ་ཤེས་པ་གང་གིས་གནས་པའི་བྱང་སེམས་ཀྱི་ཡེ་ཤེས་རྗེས་ཐོབ་ཏུ་གཞན་དོན་བྱེད་ཚུལ་ལས་སངས་རྒྱས་ཀྱི་སར་བཏགས་པའི་ས་དེ་ནི་ཆོས་ཅན། བྱང་ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱ་སྟེ། འདས་ས་ས་དགུ་ལས་འདས་པའི་སློབ་ལམ་ཡིན་པས་སོ།།ངག་དོན།

འདས་ས་ས་དགུ་ལས་འདས་པའི་བྱང་འཕགས་ཀྱི་མཁྱེན་པ་ཆོས་ཅན། བྱང་སེམས་ཀྱི་ས་བཅུ་པ་ཡིན་ཏེ། བྱང་སེམས་ཀྱི་འབྲས་བུའི་ས་ཡིན་པའི་ཕྱིར། གསུམ་པ་ ( འགྲེལ་པ་ ) ལ་གཉིས། འདས་ས་ས་དགུ་བཤད་པ་དང༌། རྩ་བའི་ཚིག་དོན་དངོས་སོ། །དང་པོ་ནི། འགྲེལ་པ། ཉན་ཐོས་ལ་སོགས་པའི་རིགས་དང༌། འབྲས་བུ་དང་པོ་ལ་ཞུགས་པ་དང༌། རྒྱུན་དུ་ཞུགས་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌། །དགྲ་བཅོམ་པ་ཉིད་ཅེས་བྱ་བ་དྲུག་དང༌། ཚུལ་གསུམ་རྣམ་པར་གཞག་པར་དགོངས་པས་བསྡུས་པ་ལྷག་མ་ཞུགས་པ་གསུམ་དང༌། རང་སངས་རྒྱས་རྣམས་གོ་རིམ་བཞིན་དུ། རིགས་དང༌། བརྒྱད་པ་དང༌། མཐོང་བ་དང༌། བསྲབས་པ་དང༌། འདོད་ཆགས་དང་བྲལ་བ་དང༌། བྱས་པ་རྟོགས་པ་དང༌། ཉན་ཐོས་དང༌། རང་སངས་རྒྱས་ཀྱི་ས་རྣམས་དང༌། ཇི་སྐད་བཤད་པའི་བྱང་ཆུབ་སེམས་དཔའི་ས་རྣམ་པ་དགུ་པོ་གཅིག་ཁོ་ན་སྟེ། འགྲེལ་པའི་སྦྱོར་ཊཱིཀ འཆད་བྱེད་འགྲེལ་པའི་ཚིག་དང༌། བཤད་བྱ་མདོའི་ཚིག་གོ་རིམ་བཞིན་དུ་སྦྱར་ནས་བཤད་ན། ཉན་ཐོས་དང་ལ་སོགས་པས་རང་རྒྱལ་དུ་རིགས་ངེས་པའི་སྦྱོར་ལམ་ཆོས་ཅན། རིགས་ཀྱི་ས་ཡིན་ཏེ། རྟོགས་པའི་སྟོབས་ཀྱིས་གནས་སྐབས་ཐེག་དམན་དུ་རིགས་ངེས་པའི་ཐེག་དམན་སོ་སྐྱེའི་ལམ་ཡིན་པས་སོ། །འབྲས་བུ་དང་པོ་རྒྱུན་ཞུགས་ལ་ཞུགས་པའི་མངོན་རྟོགས་ཆོས་ཅན། བརྒྱད་པའི་ས་ཡིན་ཏེ། ཞུགས་གནས་བརྒྱད་ཀྱི་དང་པོའི་མངོན་རྟོགས་ཡིན་པས་སོ། །རྒྱུན་དུ་ཞུགས་པའི་མངོན་རྟོགས་ཆོས་ཅན། མཐོང་བའི་ས་ཡིན་ཏེ། འབྲས་བུ་བཞིའི་ནང་ནས་དང་པོའི་མངོན་རྟོགས་ཡིན་པས་སོ། །ལན་གཅིག་ཕྱིར་འོང་བའི་མངོན་རྟོགས་ཆོས་ཅན། བསྲབས་པའི་ས་ཡིན་ཏེ། འདོད་པའི་སྒོམ་སྤང་ཕལ་ཆེར་བསྲབས་པའི་ཕྱིར་འོང་གི་མཁྱེན་པ་ཡིན་པས་སོ། །ཕྱིར་མི་འོང་བའི་མངོན་རྟོགས་ཆོས་ཅན། འདོད་ཆགས་དང་བྲལ་བའི་ས་ཡིན་ཏེ། འདོད་ཉོན་དགུ་པ་ལ་ཆགས་པ་དང་བྲལ་བའི་ཕྱིར་མི་འོང་གི་མཁྱེན་པ་ཡིན་པས་སོ། །ཉན་ཐོས་དགྲ་བཅོམ་པ་ཉིད་ཀྱི་མངོན་རྟོགས་ཆོས་ཅན།

བྱས་པ་རྟོགས་པའི་ས་ཡིན་ཏེ། ཉོན་སྒྲིབ་སྤངས་པས་བྱ་བ་བྱས་པར་རྟོགས་པའི་ཉན་ཐོས་དགྲ་བཅོམ་གྱི་མཁྱེན་པ་ཡིན་པས་སོ། །རྒྱུན་ཞུགས་ཀྱི་འབྲས་བུའི་ལྷག་མར་གྱུར་བའི་འབྲས་བུ་གསུམ་ཐོབ་ཕྱིར་དུ་ཞུགས་པ་གསུམ་གྱི་མངོན་རྟོགས་ཆོས་ཅན། ཉན་ཐོས་ཀྱི་ས་ཡིན་ཏེ། ཐེག་པ་གསུམ་གྱི་ནང་ནས་ཆུང་ངུའི་རྟོགས་པ་ཡིན་པའི་ཕྱིར། འདི་གསུམ་གཅིག་ཏུ་བསྡུས་ནས་ཉན་ཐོས་ཀྱི་སར་ལོགས་སུ་འཇོག་པའི་རྒྱུ་མཚན་ཡོད་དེ། གནས་སྐབས་ཐེག་པའི་ཚུལ་གསུམ་རྣམ་པར་གཞག་པར་དགོངས་པས་བསྡུས་པའི་རྒྱུ་མཚན་གྱིས་སོ། །རང་སངས་རྒྱས་ཀྱི་མངོན་རྟོགས་ཆོས་ཅན། རང་སངས་རྒྱས་ཀྱི་ས་ཡིན་ཏེ། ཐེག་པ་འབྲིང་པོ་བའི་མཁྱེན་པ་ཡིན་པས་སོ། །གོང་དུ་ཇི་སྐད་བཤད་པའི་བྱང་ཆུབ་སེམས་དཔའི་ས་རྣམ་པ་དགུ་པོ་ཆོས་ཅན། འདས་ས་ས་དགུ་འདྲེན་པའི་ཚེ་གཅིག་ཁོ་ནར་བགྲང་བྱ་ཡིན་ཏེ། དེའི་ཚེ་དགུ་ཀ་བསྡོམས་ནས་བྱང་ཆུབ་སེམས་དཔའི་ས་ཞེས་གཅིག་ཏུ་བགྲང་བྱ་ཡིན་པས་སོ།། གཉིས་པ་ ( རྩ་བའི་ཚིག་དོན་དངོས་ ) ནི། འགྲེལ་པ། དེ་ལྟར་ས་དགུ་འདས་ནས་ས་བཅུ་པ་ལ་ནི་བྱང་ཆུབ་སེམས་དཔའ་སངས་རྒྱས་ཁོ་ནར་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ཞེས་འབྱུང་བའི་ཕྱིར། སངས་རྒྱས་ཀྱི་ས་དེ་ལ་སྨོན་ལམ་ཤེས་པ་གང་གིས་གནས་པ་དེ་ནི་བྱང་ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱ་བ་ཡིན་ནོ།།འགྲེལ་པའི་སྦྱོར་ཊཱིཀ བཤད་པ་དེ་ལྟར་འདས་ས་ས་དགུ་ལས་འདས་ནས་སངས་རྒྱས་ཀྱི་སའི་མིང་ཅན་དེ་ལ་སྨོན་ལམ་ཤེས་པ་གང་གིས་གནས་པའི་བྱང་སེམས་ཀྱི་ཡེ་ཤེས་དེ་ནི་ཆོས་ཅན། བྱང་ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱ་སྟེ། བྱང་སེམས་ཀྱི་འབྲས་བུའི་ས་ཡིན་པས་སོ། །བྱང་ཆུབ་སེམས་དཔའི་ས་བཅུ་པ་ལ་སངས་རྒྱས་ཀྱི་སའི་མིང་གིས་འདོགས་པའི་རྒྱུ་མཚན་ཡོད་དེ། ས་བཅུ་པ་ལ་ནི་བྱང་ཆུབ་སེམས་དཔའ་སངས་རྒྱས་ཁོ་ནར་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ་ཞེས་མདོ་ལས་འབྱུང་བའི་ཕྱིར།

གསུམ་པ་གཉེན་པོའི་ཚོགས་ཁྱད་པར་དུ་བཤད་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་ ) ནི། འགྲེལ་པ། གཉེན་པོའི་ཚོགས་ལ་བར་སྐབས་ཀྱི་ཚིགས་སུ་བཅད་པ།འགྲེལ་པའི་སྦྱོར་ཊཱིཀ མཐོང་དང་གོམས་པའི་ལམ་དག་ལ། །ཞེས་སོགས་བར་ཚིགས་གཅིག་གསུངས་པ་ཆོས་ཅན། དགོས་པ་ཡོད་དེ། གཉེན་པོའི་ཚོགས་བདེ་བླག་ཏུ་རྟོགས་པའི་ཆེད་ཡོད་པས་སོ།།གཉིས་པ་ ( རྩ་བ་ ) ནི། རྩ་བ། མཐོང་དང་སྒོམ་པའི་ལམ་དག་ལ།།གཟུང་དང་འཛིན་པའི་རྣམ་རྟོག་རྣམས།། ཉེ་བར་ཞི་བར་བྱ་བའི་ཕྱིར།།གཉེན་པོ་རྣམ་པ་བརྒྱད་ཅེས་བྱ།། ༧༢ རྩ་བའི་སྦྱོར་ཊཱིཀ འདིར་བསྟན་གཉེན་པོའི་ཚོགས་ཀྱི་སྒྲུབ་པ་ཆོས་ཅན། དབྱེ་ན་རྣམ་པ་བརྒྱད་ཅེས་བྱ་སྟེ། མཐོང་བའི་ལམ་དག་ལ་སྤང་བར་བྱ་བ་མཐོང་སྤང་གཟུང་འཛིན་གྱི་རྣམ་པར་རྟོག་པ་བཞིའི་གཉེན་པོར་མཐོང་སྤང་གི་གཉེན་པོ་ཚོགས་སྒྲུབ་བཞི། མཐོང་ཟིན་གོམས་པར་བྱ་བའི་ལམ་དག་ལ་སྤང་བར་བྱ་བ་སྒོམ་སྤང་གཟུང་འཛིན་གྱི་རྣམ་པར་རྟོག་པ་བཞིའི་གཉེན་པོ་སྒོམ་སྤང་གི་གཉེན་པོ་ཚོགས་སྒྲུབ་བཞི་ཡོད་པས་སོ།།ངག་དོན། གཉེན་པོ་ཚོགས་སྒྲུབ་བརྒྱད་བསྒོམས་པ་ཆོས་ཅན། དགོས་པ་ཡོད་དེ། རང་གི་ངོ་སྐལ་གྱི་སྤང་བྱ་གཟུང་འཛིན་གྱི་རྣམ་རྟོག་བརྒྱད་འཇོམས་པའི་ཆེད་ཡིན་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། གཟུང་བའི་རྣམ་པར་རྟོག་པ་ཀུན་ནས་ཉོན་མོངས་པའི་དངོས་པོ་ཙམ་དང༌། གཉེན་པོའི་རྟེན་ཅན་གཉིས་དང༌། འཛིན་པའི་རྣམ་པར་རྟོག་པ་གང་ཟག་རྫས་སུ་ཡོད་པ་དང༌། སྐྱེས་བུ་བཏགས་པའི་རྟེན་ཅན་གཉིས་སོ་སོར་མཐོང་བའི་ལམ་དང་སྒོམ་པའི་ལམ་ལ་སྤོང་བས༌། གཟུང་བ་དང་འཛིན་པར་རྣམ་པར་རྟོག་པ་བརྒྱད་ཉེ་བར་ཞི་བར་བྱ་བའི་ཕྱིར༌། བདེན་པ་གཉིས་ཀའི་རྣམ་པ་ལ་བརྟེན་ནས་མངོན་དུ་བྱ་བའི་མི་མཐུན་པའི་ཕྱོགས་ཀྱི་རབ་ཏུ་དབྱེ་བས་ལམ་གཉིས་པོ་ཁོ་ནའི་གནས་སྐབས་ཀྱི་ཁྱད་པར་གཉེན་པོ་རྣམ་པ་བརྒྱད་དོ།།འགྲེལ་པའི་སྦྱོར་ཊཱིཀ ཀུན་རྫོབ་དང་དོན་དམ་གྱི་བདེན་པ་གཉིས་ཀའི་རྣམ་པ་ལ་བརྟེན་ནས་མངོན་དུ་བྱ་བའི་ལམ་མཐོང་སྒོམ་གཉིས་པོ་ཁོ་ནའི་མཉམ་གཞག་གི་གནས་སྐབས་ཀྱི་ཁྱད་པར་ལ་བརྟེན་ནས་གཉེན་པོ་ཚོགས་སྒྲུབ་རྣམ་པ་བརྒྱད་དུ་ཕྱེ་སྟེ།

དེའི་གནས་སྐབས་སུ་མི་མཐུན་པའི་ཕྱོགས་ཀྱི་རབ་ཏུ་དབྱེ་བས་ཕྱེ་ན་སྤང་བྱ་གཟུང་བ་དང་འཛིན་པའི་རྣམ་པར་རྟོག་པ་བརྒྱད་ཡོད་པས་དེ་ཉེ་བར་ཞི་བར་བྱ་བའི་ཆེད་ཡོད་པའི་ཕྱིར་རོ།།སྤང་བྱ་གཟུང་འཛིན་གྱི་རྣམ་རྟོག་བཞི་ལས་མེད་པས། དེའི་གཉེན་པོའང་བཞིར་རུང་གི་བརྒྱད་དུ་མེད་དོ་སྙམ་ན། ཡོད་དེ། གཟུང་བའི་རྣམ་པར་རྟོག་པ་ཀུན་ནས་ཉོན་མོངས་པའི་དངོས་པོ་ཙམ་གྱི་རྟེན་ཅན་དང་གཉེན་པོའི་རྟེན་ཅན་ཏེ་གཟུང་རྟོག་གཉིས་དང༌། འཛིན་པའི་རྣམ་པར་རྟོག་པ་གང་ཟག་རྫས་སུ་ཡོད་པའི་རྟེན་ཅན་དང༌། སྐྱེས་བུ་བཏགས་པར་ཡོད་པའི་རྟེན་ཅན་ཏེ། འཛིན་རྟོག་གཉིས་ཡོད་པས་དེ་བཞི་པོ་མཐོང་བའི་ལམ་དང་སྒོམ་པའི་ལམ་ལ་སོ་སོར་སྤང་བྱར་བྱས་ནས་སྤོང་བས་མཐོང་སྤང་གི་གཉེན་པོ་བཞི་དང༌། སྒོམ་སྤང་གི་གཉེན་པོ་བཞི་ཡོད་པས་སོ།།བཞི་པ་ངེས་འབྱུང་སྒྲུབ་པ་བརྒྱད་འཆད་པ་ལ། མཚམས་སྦྱར། རྩ་བ། འགྲེལ་པ་གསུམ་ལས། དང་པོ་ ( མཚམས་སྦྱར་

) ནི། འགྲེལ་པ། དེ་ལྟར་ཚོགས་བསགས་པ་ལ་ངེས་པར་འབྱུང་བས་བཞི་པ་ངེས་པར་འབྱུང་བའི་སྒྲུབ་པ། འགྲེལ་པའི་སྦྱོར་ཊཱིཀ རྗེ་བཙུན་བྱམས་མགོན་ཆོས་ཅན། ཚོགས་སྒྲུབ་ཀྱི་འོག་ཏུ་བཞི་པ་ངེས་པར་འབྱུང་བའི་སྒྲུབ་པ་འཆད་དེ། དེ་ལྟར་ཚོགས་བསགས་པ་ལས་འབྲས་བུ་མཆོག་ཏུ་ངེས་པར་འབྱུང་བས་སོ།།གཉིས་པ་ ( རྩ་བ་ ) ནི། རྩ་བ། ཆེད་དུ་བྱ་དང་མཉམ་ཉིད་དང༌།།སེམས་ཅན་དོན་དང་འབད་མེད་དང༌།།མཐའ་ལས་འདས་པར་ངེས་འབྱུང་དང༌།།ཐོབ་པའི་མཚན་ཉིད་ངེས་འབྱུང་དང༌།། ༧༣ རྣམ་པ་ཐམས་ཅད་མཁྱེན་ཉིད་དང༌།།ལམ་གྱི་ཡུལ་ཅན་ངེས་འབྱུང་སྟེ།།རྣམ་པ་བརྒྱད་ཀྱི་བདག་ཉིད་འདི།།ངེས་འབྱུང་སྒྲུབ་པ་ཡིན་ཞེས་བྱ།། ༧༤ རྩ་བའི་སྦྱོར་ཊཱིཀ ངེས་པར་འབྱུང་བའི་སྒྲུབ་པ་གང་ཡིན་པ་ནི་ཆོས་ཅན། དབྱེ་ན་རྣམ་པ་བརྒྱད་ཀྱི་བདག་ཉིད་དུ་ཤེས་པར་བྱ་སྟེ། ཆེད་དུ་བྱ་བའི་ངེས་འབྱུང་སྒྲུབ་པ་དང༌། ཆོས་མཉམ་པ་ཉིད་དུ་རྟོགས་པའི་ངེས་འབྱུང་སྒྲུབ་པ་དང༌། སེམས་ཅན་གྱི་དོན་བྱེད་པའི་ངེས་འབྱུང་སྒྲུབ་པ་དང༌། འབད་རྩོལ་མེད་པར་ལྷུན་གྱིས་གྲུབ་པའི་ངེས་འབྱུང་སྒྲུབ་པ་དང༌། རྟག་ཆད་ཀྱི་མཐའ་ལས་འདས་པར་ངེས་པར་འབྱུང་བའི་སྒྲུབ་པ་དང༌། ཐེག་པ་གསུམ་གྱི་དོན་ཐོབ་པའི་མཚན་ཉིད་ཅན་གྱི་ངེས་པར་འབྱུང་བའི་སྒྲུབ་པ་དང༌། རྣམ་པ་ཐམས་ཅད་མཁྱེན་པ་ཉིད་དུ་ངེས་པར་འབྱུང་བའི་སྒྲུབ་པ་དང༌། ལམ་གྱི་ཡུལ་ཅན་གྱི་ངེས་པར་འབྱུང་བའི་སྒྲུབ་པ་སྟེ་དེ་ལྟར་བརྒྱད་ཡོད་པས་སོ།།བརྒྱད་པོ་དེའང་གཉིས་སུ་འདུ་སྟེ། གང་དུ་ངེས་པར་འབྱུང་བའི་ས་དང༌། ཇི་ལྟར་ངེས་པར་འབྱུང་བའི་ཚུལ་དང་གཉིས་སུ་འདུ་བས་སོ། །དང་པོ་ལ། སློབ་ལམ་མཐར་ཐུག་གི་དབང་དུ་བྱས་པ་དང༌། མི་སློབ་ལམ་མཐར་ཐུག་གི་དབང་དུ་བྱས་པ་གཉིས་སོ།།ངག་དོན། ངེས་འབྱུང་སྒྲུབ་པ་ཆོས་ཅན། ཁྱོད་ལ་བརྒྱད་དུ་དབྱེར་ཡོད་དེ། ཁྱོད་ཀྱི་འབྱུང་ས་རྣམ་པ་བརྒྱད་ཡོད་པའི་ཕྱིར། གསུམ་པ་ ( འགྲེལ་པ་ ) ནི། འགྲེལ་པ། ཆེད་དུ་བྱ་བ་ཇི་སྐད་བཤད་པ་དང༌།

ཆོས་ཐམས་ཅད་མཉམ་པ་ཉིད་དང༌། སེམས་ཅན་གྱི་དོན་བྱེད་པར་བྱེད་པ་དང༌། མཚན་མ་མེད་པར་ཐམས་ཅད་བྱེད་པ་ཉིད་ཀྱིས་ལྷུན་གྱིས་གྲུབ་པ་དང༌། རྟག་པ་དང་ཆད་པ་དང་བྲལ་བའི་ངོ་བོའི་གནས་སྐབས་ཀྱི་ཁྱད་པར་དང༌། ཐེག་པ་གསུམ་གྱི་དོན་ཐམས་ཅད་འཐོབ་པ་དང༌། ཇི་སྐད་བཤད་པའི་རྣམ་པ་ཐམས་ཅད་མཁྱེན་པ་ཉིད་དང༌། དེའི་ཁྱད་པར་གྱི་ལམ་སྟེ། ངེས་པར་འབྱུང་བར་བྱ་བའི་གཞི་དེ་ལྟ་བུ་དག་ལས་ཁྱད་པར་དུ་འཕགས་པའི་ཆོས་གཞན་མེད་པའི་ཕྱིར། ཐམས་ཅད་མི་དམིགས་པ་ཉིད་ཀྱིས་ངེས་པར་འབྱུང་བ་རྣམ་པ་བརྒྱད་ཡིན་པས་ངེས་པར་འབྱུང་བའི་སྒྲུབ་པ་ནི་རྣམ་པ་བརྒྱད་ཡིན་ནོ།།འགྲེལ་པའི་སྦྱོར་ཊཱིཀ འདིར་བསྟན་ངེས་པར་འབྱུང་བའི་སྒྲུབ་པ་ནི་ཆོས་ཅན། དབྱེ་ན་རྣམ་པ་བརྒྱད་ཡིན་ཏེ། ངེས་པར་འབྱུང་ས་ཐམས་ཅད་དོན་དམ་པར་མི་དམིགས་པ་ཉིད་ཀྱི་སྒོ་ནས་ཀུན་རྫོབ་ཏུ་དེ་དང་དེར་གདོན་མི་ཟ་བར་ངེས་པར་འབྱུང་བའི་ས་རྣམ་པ་བརྒྱད་ཡིན་པས་སོ།།ཇི་ལྟར་ན་ངེས་པར་འབྱུང་ས་བརྒྱད་དུ་ངེས་ཤེ་ན། ངེས་ཏེ་ངེས་པར་འབྱུང་བར་བྱ་བའི་གཞི་བརྒྱད་པོ་དེ་ལྟ་བུ་དག་ལས་ཁྱད་པར་དུ་འཕགས་པའི་ཆོས་གཞན་མེད་པའི་ཕྱིར་ཏེ། གོང་དུ་ཇི་སྐད་བཤད་པའི་ཆེད་དུ་བྱ་བ་ཆེན་པོ་གསུམ་ནི་འབྱུང་སའི་གཙོ་བོ་ཡིན་པས་ཐོག་མར་བསྟན་ལ། དེའང་མཉམ་ཉིད་མ་རྟོགས་པར་མི་འབྱུང་བས་དེ་ནས་ཆོས་ཐམས་ཅད་བདེན་མེད་མཉམ་པ་ཉིད་དུ་རྟོགས་པའི་ངེས་འབྱུང་དང༌། དེའང་སེམས་ཅན་གྱི་དོན་དུ་ཚོགས་བསགས་པ་ལ་རག་ལས་པས། དེ་ནས་སེམས་ཅན་གྱི་དོན་ཕྱང་པར་ཏེ་རྒྱུན་པར་བྱེད་པའི་ངེས་འབྱུང་དང༌། དེའང་འབད་མེད་དུ་འབྱུང་བས། དེ་ནས་འབད་རྩོལ་གྱི་མཚན་མ་མེད་པར་སྒོ་གསུམ་གྱི་བྱ་བ་ཐམས་ཅད་ཤུགས་འབྱུང་དུ་བྱེད་པ་ཉིད་ཀྱི་ལྷུན་གྱིས་གྲུབ་པའི་ངེས་འབྱུང་དང༌། དེའང་མཐའ་བྲལ་རྟོགས་པ་ལ་རག་ལས་པས། དེ་ནས་རྟག་པ་དང་ཆད་པའི་མཐའ་དང་བྲལ་བའི་ངོ་བོའི་གནས་སྐབས་ཀྱིས་ཁྱད་པར་དུ་བྱས་པའི་ངེས་འབྱུང་དང༌།

མཐའ་བྲལ་རྟོགས་པ་དེའང་ཐེག་པ་གསུམ་གྱི་ཡོན་ཏན་ཅི་རིགས་པ་ཐོབ་པ་ལ་ལྟོས་པས། དེ་ནས་ཐེག་པ་གསུམ་པོ་ཐམས་ཅད་ཀྱི་དོན་ཐོབ་པའི་ངེས་འབྱུང་དང༌། དེའང་རྣམ་མཁྱེན་ལ་བརྟེན་ནས་འབྱུང་བས། དེ་ནས་རྣམ་པ་གང་དག་དང༌། ཞེས་སོགས་ཀྱི་སྐབས་སུ་ཇི་སྐད་བཤད་པ་ལྟ་བུའི་རྣམ་པ་ཐམས་ཅད་མཁྱེན་པ་ཉིད་ཀྱྀ་ངེས་འབྱུང་དང༌། རྣམ་མཁྱེན་དེའང་ཁྱད་པར་གྱི་ལམ་མ་ཐོབ་པར་མི་འབྱུང་བས་དེ་ནས་དེའི་ཁྱད་པར་གྱི་ལམ་གྱི་ངེས་འབྱུང་སྟེ། བརྒྱད་པོ་དེ་རྣམས་སུ་ངེས་པས་སོ།།གསུམ་པ་སྐབས་ཀྱི་གྲངས་བརྗོད་པས་མཇུག་བསྡུ་བ་ནི། འགྲེལ་པ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། སྐབས་དང་པོའི་འགྲེལ་པའོ།། །།འགྲེལ་པའི་སྦྱོར་ཊཱིཀ ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་རྩ་འགྲེལ་གྱི་སྦྱོར་བའི་ཊཱི་ཀ་ལས། སྐབས་དང་པོའི་རྒྱན་གཞུང་འགྲེལ་པ་དང་བཅས་པའི་ཚིག་དོན་གྱི་སྦྱོར་ངག་བསྟན་ཟིན་པའོ།། །།སྐབས་དང་པོ། རྣམ་མཁྱེན་གྱི་སྦྱོར་ཊཱིཀམངོན་རྟོགས་རྒྱན་གྱི་སྦྱོར་ཊཱིཀ་འཇིག་རྟེན་གསུམ་སྒྲོན་ལ་འཇུག་པ།